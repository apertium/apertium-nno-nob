ORIGINAL:
Solberg starter lang valgkamp med fire storbyer på to dager

Høyre-leder og statsminister Erna Solberg markerer at det er et år igjen til kommunevalget med å besøke Oslo, Tromsø, Trondheim og Bergen neste uke.
Reisemålene er ikke tilfeldig plukket ut. Arbeiderpartiet sitter med byrådsleder eller ordfører i samtlige av de fire storbyene. Det har Høyre-lederen en ambisjon om å endre på ved neste korsvei.
På de nasjonale meningsmålingene løftet Ap seg, og samlet var det rødgrønt flertall på snittet av målingene i august. I storbyene ser det ut til å være en lekkasje fra Ap til partiene til venstre, mens Høyre ser ut til å ligge an til fremgang sammenlignet med resultatene fra 2015.
Solberg starter storbyturneen i Oslo mandag og avslutter i Bergen tirsdag. Tromsø står på programmet mandag kveld og Trondheim tirsdag formiddag.
Etter det NTB forstår ligger det an til utspill om blant annet skolepolitikk, eldreomsorg og forsvar under Solbergs to dager lange start på den lange valgkampen.

ORIGINAL:
Stor interesse for olje- og gassleting på norsk sokkel

Regjeringen har fått inn søknader fra 38 forskjellige selskaper om letevirksomhet på den norske kontinentalsokkelen.
Olje- og energiministeren omtaler antallet søknader som «et meget stort antall» i konsesjonsrunden for Tildeling i forhåndsdefinerte områder (TFO) 2018. De 38 selskapene utgjør et bredt mangfold – fra de store internasjonale oljeselskapene til de mellomstore selskapene og de mindre leteselskapene. Både antallet selskaper som søkte og det totale antallet søknader er nesten like høyt som i fjorårets rekordrunde, ifølge departementet.
– At oljeselskapene viser så stor interesse for leting på norsk sokkel er viktig for framtidig verdiskaping, arbeidsplasser og statlige inntekter fra Norges største og viktigste næring. Det er derfor svært gledelig at vi også i år har mottatt et meget stort antall søknader fra et bredt mangfold av selskaper, sier olje- og energiminister Kjell-Børge Freiberg (Frp).
Oljeselskapene har søkt på 103 blokker – 47 blokker i Norskehavet og 56 i Barentshavet – i årets konsesjonsrunde for såkalt modne leteområder. Utlysningen vakte sterk kritikk fra miljøbevegelsen og deler av den politiske opposisjonen.
Tildeling i forhåndsdefinerte områder (TFO) er den årlige konsesjonsrunden for de best kjente leteområdene på norsk sokkel, og omfatter store deler av de tilgjengelige leteområder. Regjeringen tar sikte på å tildele nye utvinningstillatelser i de utlyste områdene i begynnelsen av neste år.

ORIGINAL:
Ferrante-regissøren: – Tvilte ikke et øyeblikk

Elena Ferrantes såkalte «Napoli-kvartett» er en av den moderne litteraturens største suksesser. Og i november kommer TV-serien.

Da er «  My Brilliant Friend
» klar til novemberpremiere på   HBO
, med de første åtte avsnittene basert på første bok ut, på norsk «Mi briljante venninne».
– Naturligvis har jeg blitt nødt for å endre, stryke og sammenfatte. Jeg håper de som har lest bøkene kan se min serie uten å gjøre sammenligninger, sier regissør Saverio Costanzo, og slår fast:
– Boken var for meg et kompass, en guide.

ORIGINAL:
Dahlin vant presidentvalget i IBU

Svenske Olle Dahlin (64) blir president i Det internasjonale skiskytterforbundet (IBU) etter Anders Besseberg.
Det ble bestemt under kongressen i kroatiske Porec fredag.
Dahlin vant valget med 39 stemmer mot Baiba Broka (Latvias) 12 stemmer. Han er valgt for en periode på fire år.
Svensken får en heftig jobb med å reformere Det internasjonale skiskytterforbundet etter anklager om korrupsjon og at forbundet skal ha skjult positive dopingprøver fra russiske utøvere.
Anders Besseberg trakk seg i april som president på grunn av korrupsjonsetterforskningen mot ham og andre IBU-topper, og nordmannen stilte naturlig nok ikke til gjenvalg. Han ledet Det internasjonale skiskytterforbundet i drøyt 25 år.
Det har heller ikke vært fritt for komplikasjoner under denne ukens kongress. IBU har nektet medier tilgang til presidentvalget, og det har også vært munnhoggeri mellom Dahlin og motkandidaten Babka.
Dahlin varslet i forkant av valget at han vil kjempe for åpenhet og mot dopingmisbruk.
Jiri Hamza fra Tsjekkia ble valgt til første visepresident. Han fikk 30 stemmer mot 20 for tyskeren Franz Steinle.
Norske Tore Bøygard samt Victor Majgurov (Hviterussland) og Ivor Lehotan (Slovakia) trakk sine kandidatur før valget.

ORIGINAL:
Regjeringen dobler mengden lærerspesialister

Neste år vil regjeringen at 1.200 lærerspesialister skal bidra til å gjøre norsk skole enda bedre.
– Målet kan aldri være mindre enn at alle barn skal få en god skolegang. Et viktig tiltak for å nå målet er lærerspesialister, sa statsminister og Høyre-leder Erna Solberg da hun fredag ettermiddag innledet på partiets kommunalkonferanse i Stavanger.
Lærerspesialister er lærere som har ekstra mye dybdekunnskap. Med en velregissert budsjettlekkasje kunne statsministeren fornøyd opplyse sine partifeller at regjeringen vil doble antallet lærerspesialister, til totalt 1.200 stillinger neste år. 6 millioner kroner øremerkes tiltaket.
Mer attraktivt
– Vi tror på at alle barn kan mestre. Hvis de får undervisning tilpasset den enkeltes evner og behov, la Solberg til.
Høyres målsetting er at det innen 2021 skal være 3.000 lærerspesialister i den norske skolen.

ORIGINAL:
Musk fikk tobakk med marihuana under intervju – Tesla-aksjen stuper

Tesla-aksjen falt 9 prosent ved børsåpning fredag etter at toppsjef Elon Musk under et intervju røykte marihuana, og etter at Teslas regnskapssjef gikk av.

Nedgangen fant sted etter at elbilprodusentens regnskapssjef Dave Morton sa at han gikk av.
Morton hadde hatt stillingen i bare en måned. Han forklarer avgangen med det høye personfokuset han har fått i offentligheten som følge av toppstillingen, og at tilværelsen er for hektisk i selskapet.
Selskapets HR-sjef Gabrielle Toledano, som er i permisjon, fortalte samtidig til Bloomberg at hun også planlegger å forlate selskapet.
Turbulens har preget Tesla etter at Musk 7. august sa han vurderte å ta selskapet av børs. Planen ble skrinlagt to uker senere.

ORIGINAL:
To norske nominasjoner til Miljøprisen til nordisk råd 2018

Prosjektet Floke – Plast i hvalen og WWF Verdens Naturfond er begge nominert til Nordisk Råds miljøpris for 2018 sammen med åtte andre nordiske prosjekter.
Det er marin forurensing som er mest i fokus blant de totalt ti nordiske prosjektene, sammen med initiativer for bærekraftig drikkevann og næringsgjenvinning fra avløpsvann. Årets tema for den nordiske miljøprisen er nemlig nettopp initiativer som tar sikte på å beskytte livet i havet.
De ti nominerte prosjektene ble presentert av Islands statsminister Katrín Jakobsdóttir under demokratifestivalen Lýsa på Island fredag.
WWF Verdens Naturfond i Norge innstilles for sitt arbeid for rent hav over flere år og spesielt forslaget til norske politikere om nullvisjon for plast. WWF har også samarbeidet med NRK for å spille inn en dokumentarserie for å øke kunnskapen i befolkningen rundt plast i havet.
Prosjektet Floke – Plast i hvalen er startet av selskapet Æra Strategic Innovation og går systematisk til verks for å løse problemene som forurenser havet. Programmet «Floke – Plast i hvalen» angriper problemet med marin forsøpling ved å se på opprydning og gjenvinning, og prøver å finne løsninger for å hindre at mer plast finner veien til havet, og samtidig rydde opp det som allerede finnes der.
De andre nominerte prosjektene kommer fra Danmark, Finland, Færøyene, Grønland, Island, Sverige og Åland.
Nordisk Råds miljøpris deles i år ut for 24. gang, og vinneren offentliggjøres 30. oktober i forbindelse med Nordisk råds sesjon i Oslo. Prisen er på 350.000 danske kroner.

ORIGINAL:
Rødt sikrer rødgrønt flertall på ny måling

En ny måling viser rødgrønt flertall på Stortinget. Rødt kommer over sperregrensen, mens Venstre og KrF havner under.

Samlet får Ap, Senterpartiet, SV, Rødt og MDG en oppslutning på 50,8 prosent. De sikrer seg med det 88 av Stortingets 169 mandater, viser målingen Norstat har laget for   NRK.

Det er tredje NRK-måling på rad at Rødt er over sperregrensen. Med 4,4 prosents oppslutning ville Rødt kommet inn på Stortinget med åtte representanter. Det betyr at partiet i så fall vil komme på vippen i Stortinget. Det kommenterer Aps partisekretær Kjersti Stenseng slik overfor NRK:
– Det vi er opptatt av nå er lokalvalget om ett år. Vi har samarbeid med Rødt i mange kommuner, og kommer til å ha det også etter kommunevalget. Og så, på Stortinget, kan vi samarbeide med Rødt fra sak til sak, men når det gjelder regjeringssamarbeid så sa vi i fjor høst at det ikke er aktuelt å ha Rødt med inn i regjering, sier Stenseng.
Høyre går på målingen tilbake med 0,9 prosentpoeng til 26,6 prosents oppslutning og Frp går fram med 1,2 prosentpoeng til 13,9 prosent. Både KrF og Venstre havner under sperregrensen på 4 prosent. Til sammen får Høyre, Frp, Venstre og KrF støtte fra 46,9 prosent av velgerne og dermed 80 mandater på Stortinget. Det kreves 85 for flertall.
Men selv om dette partibarometer peker mot et regjeringsskifte, kan Erna Solberg glede seg over at hun fortsatt er mer populær enn Støre. På spørsmål om hvem de foretrekker som statsminister svarer 52,9 prosent Solberg og 30,6 prosent Støre. 16,5 prosent sier at de ikke vet.
Feilmarginen på Norstats måling er 1,1 til 3,2 prosentpoeng.

ORIGINAL:
Frp-politikere på besøk hos Huawei i Kina

ORIGINAL:
Alaphilippe ny sammenlagtleder i Tour of Britain

Klatrekongen fra Tour de France, Julian Alaphilippe, tok over ledelsen i Tour of Britain etter å ha blitt andremann bak Wout Poels på fredagens etappe.
Franske Alaphilippe var nummer to i sammendraget før fredagens etappe, seks sekunder bak Primoz Roglic.
På den sjette etappe av rittet fredag tok Alaphilippe ledertrøya etter å ha kjempet om etappeseieren med Skys Wout Poels. Nederlenderen trakk det lengste strået og kom til mål på fjellpasset Whinlatter Pass to sekunder før Quick-Step-rytteren.
Roglic tapte sekunder på etappen og er 0.32 minutter bak Alaphilippe i sammendraget. Poels er ny toer sammenlagt, 17 sekunder bak Alaphilippe.
Julian Alaphilippe, mannen som vant klatretrøya i årets Tour de France, vant den tredje etappen i Storbritannia.
Ingen nordmenn deltar i rittet som avsluttes søndag.

ORIGINAL:
Trump: Må etterforske anonym kronikkforfatter

President Donald Trump mener justisdepartementet må etterforske hvem det er som har skrevet den etter hvert svært så omtalte kronikken i The New York Times.
– Det bør skje av hensyn til nasjonens sikkerhet, sa Trump til en gruppe journalister fredag.
På spørsmål om han vil foreta seg noe mot The New York Times, svarte Trump «vi får se».

ORIGINAL:
Roing: Vold med VM-gull i maraton for U23

Amund Vold hadde det beste giret i avslutningen da han tok gull i K1-klassen for U23 under VM maraton i Portugal fredag.
Amund Vold, Nicolas Notten fra Sør-Afrika og tyske Marcel Paufler kjempet om medaljene mot slutten av det 26,2 kilometer lange løpet.
Men med én kilometer igjen av maratondistansen satte Vold inn en langspurt.
– Han er for god. Han gjør hva han vil, sa kommentatorene på ICFs sending.
Nicolas Notten klarte ikke henge med i spurten, og ble bronsevinner, mens Marcel Paufler (Tyskland) kom raskt på de siste meterne. Tyskeren måtte likevel ta til takke med sølvet.
– Jeg er veldig glad, sa Vold i seiersintervjuet.
– Det gikk akkurat som planlagt Jeg prøvde å spare krefter i starten, og jeg fikk betalt for det på de to siste rundene, la han til.
Vinnertiden ble 1.53.26,37.

ORIGINAL:
Frankrike skylder Russland for satellitt-spionasje

En russisk satellitt forsøkte i fjor å spionere på en fransk militærsatellitt, ifølge Frankrikes forsvarsminister Florence Parly.
Den russiske satellitten skal være kjent for sin avanserte teknologi som kan brukes til avlytting. Dens evner er «godt kjent, men litt indiskret» og den «kom nær. Litt for nær», uttalte Parly fredag under et besøk ved det franske romfartsbyrået (CNES) i Toulouse.
– Den kom så nær at vi kunne ha trodd den hadde til hensikt å avlytte vår kommunikasjon. Å avlytte dine naboer er ikke bare uvennlig. Det er spionasje, sa hun.
Parly sier franske romfartsmyndigheter foretok «nødvendige tiltak» og fortsatte å overvåke satellitten etter at den hadde forlatt den franske. Ekspertene observerte den russiske satellitten foreta manøvre nær andre satellitter også, uttalte statsråden. Denne «lille Star Wars»-episoden fant sted i fjor, sa hun.
I forrige måned anklaget USA Moskva for å utvikle antisatellittvåpen og ble sitert på «svært unormal oppførsel» av et «romobjekt» sendt opp av Russland i oktober i fjor.
– Vi er godt orientert om at andre storspillere i rommet utstasjonerer interessante objekter i bane rundt jorda, eksperimenterer med potensielle offensive evner, og foretar manøvre som etterlater ingen tvil om at hensikten er aggressiv, sa Parly.
Satellitten Olymp-K, som av det russiske romfartsbyrået Roscosmos kalles Luch, er bygget på oppdrag fra det russiske forsvarsdepartementet og landets føderale sikkerhetstjeneste (FSB). Den ble skutt opp i 2014.

ORIGINAL:
Politiet ber folk i Agder til å bli hjemme på grunn av det kraftige regnværet

Politiet råder folk til i Agder til å holde seg innendørs og har stengt E18 gjennom Kristiansand på grunn av de store nedbørsmengdene fredag kveld.
Det varslede uværet fredag slo inn over Sørlandet med full styrke om ettermiddagen. Ved Lista fyr ble det målt 60 millimeter regn i løpet av to timer. Like før klokka 17 besluttet Veitrafikksentralen å stenge det ene løpet i østgående retning på E18 gjennom Oddernestunnelen og Baneheitunnelen etter at store vannmasser gjorde det vanskelig å kjøre gjennom med vanlig bil.

– Hvis man ikke må ut å kjøre bør man bli hjemme. Må du ut, ta deg god tid og kjør etter forholdene, sier operasjonsleder Linn Andersen i Agder politidistrikt til   Fædrelandsvennen.

Det er sendt ut flomvarsel på gult nivå for Agder.
Sørlandsbanen stengt
Sørlandsbanen er stengt for all trafikk mellom Kristiansand og Vennesla på grunn av nedbørsmengdene.

– Vi vet ikke hvor lang tid det vil ta å få avklart situasjonen, opplyser   Bane Nor.

Mange er også blitt strømløse i Kristiansand og flere nabolag sliter med vann som fosser inn i kjellere.
– Vi får veldig mange henvendelser fra folk som melder om vann som fosser inn i kjellerne sine. Det er blitt såpass mye at nå må vi prioritere liv og helse for å si det slik, sier vakthavende brannsjef Hans Arne Madsen i Kristiansandsregionen brann og redning til NRK Dagsrevyen.
Trafikkaos

– Trafikken vil bli ledet om Lund og sentrum, melder politiet klokka 16.53., skriver politiet på   Twitter.
Det meldes om mange biler som er ødelagt og både politi, brannvesen og bergingsbiler har hendene fulle.
– Vi får meldinger fra mange som trenger bistand. Verken vi, brannvesen eller bergingsbilene rekker over alt. Vi må henvise folk til å gjøre tiltak selv, sier operasjonsleder Andersen.

  Fædrelandsvennen
 skriver om full stans i trafikken også på E39 hvor sju biler står stille i vannet.


ORIGINAL:
– Lisensfelling av ulv hindrer ikke bestandsmålet

Miljødirektoratet mener lisensfellingskvoten på 43 ulver ikke hindrer bestandsmålet. Fellingen kan likevel på sikt true den skandinaviske ulvens overlevelse.
Miljødirektoratet har på oppdrag fra Klima- og miljødepartementet vurdert hvordan de fastsatte lisenskvotene samlet vil påvirke ulvebestanden.
Rovviltnemndene har fastsatt en kvote på 43 dyr, hvorav 17 er i ulvesonen innenfor de tre etablerte revirene Hobøl, Mangen og Slettås.
Stortinget har vedtatt at det nasjonale bestandsmålet skal være fire til seks årlige ulvekull, hvorav minst tre skal være helnorske.
– En samlet vurdering tilsier at det er sannsynlig at bestandsmålet for ulv nås i 2019 hvis rovviltnemndenes kvoter blir stående. Vi peker samtidig på at marginene er små, og at det er mange usikre faktorer som spiller inn, sier direktør Ellen Hambro i Miljødirektoratet i en pressemelding.
 Vinteren 2017–2018 ble det registrert 70–71 ulver som kun holdt til innenfor Norges grenser.
Beregninger utført for svenske miljømyndigheter anbefaler et nivå på 340 individer for å sikre langsiktig overlevelse for den skandinaviske ulvebestanden. Forskningsprosjektet Skandulv konkluderte tidligere i sommer med at et uttak på 43 ulver kunne redusere den felles skandinaviske bestanden til under dette nivået.
I Sverige er det nå registrert rundt 300 ulv. Her har myndighetene valgt å ikke åpne for lisensfelling denne vinteren.
– Hvis lisenskvotene blir stående kan vi ikke utelukke at uttaket truer den skandinaviske bestandens overlevelse i et lengre perspektiv, særlig knyttet til genetikk. Uttaket vil også kunne ha konsekvenser for måloppnåelsen i Sverige, sier Hambro.

ORIGINAL:
Märtha Louise legger ned «Engleskolen»

Neste sommer er det kroken på døra for «Engleskolen» og selskapet Soulspring. Märtha Louise og Elisabeth Nordeng forteller at de vil gå hver sin vei.

Skolen legges ned i mai 2019.

– Energien i dette fantastiske prosjektet har tatt oss på mange reiser med fantastiske opplevelser, men nå går energien til nye aktiviteter hver for oss, skriver de.

ORIGINAL:
FN: Over 38.000 drevet på flukt av kamper i Idlib

38.500 mennesker har flyktet på grunn av kamper nordvest i Syria så langt denne måneden, ifølge FN.
Syriske regjeringsstyrker, støttet av russiske kampfly, har de siste ukene angrepet opprørsmål i Idlib og truer med en storoffensiv mot provinsen, som delvis kontrolleres av opprørsgrupper.
– Mellom 1. og 12. september viser tilgjengelig informasjon at en kraftig økning i kampene, og frykt for en ytterligere eskalering har fært til at over 38.500 mennesker har flyktet, sier FNs kontor for koordinering av humanitær innsats (OCHA).
De siste tre dagene har likevel 4.500 returnert, etter at det de siste dagene har vært færre angrep fra syriske og russiske styrker.
Provinsen hadde før krigen rundt 1,5 millioner innbyggere, men FN anslår at befolkningen nå er doblet som følge av internflyktninger fra andre deler av Syria.
FN frykter et humanitært mareritt dersom en stor militæroperasjon settes i gang.
– Vi er overhodet ikke klar for det verste utfallet, altså å se tre millioner mennesker reise mot den tyrkiske grensen, sier FNs regionale koordinator for Syria, Panos Moumtzis.

ORIGINAL:
Utvalg setter godkjentstempel på de rødgrønnes Libya-krig

Tross flere kritiske anmerkninger fulgte den rødgrønne regjeringen i det store og hele lover og regler da Norge besluttet å sette inn bombefly i Libya i 2011.
Det er hovedkonklusjonen til utvalget som har gjennomgått den norske sivile og militære innsatsen i Libya og de nasjonale beslutningsprosessene som lå til grunn.
– Dette var den rødgrønne regjeringens enstemmige krig, sier utvalgsleder og tidligere utenriksminister Jan Petersen (H) til NTB.
Norge besluttet i mars 2011, under den rødgrønne regjeringen til Jens Stoltenberg (Ap), å delta i bombingen av Libya, hvor det hadde brutt ut folkeopprør mot diktatoren Muammer Gaddafi.
Det var varsler om en mulig massakre på sivile i byen Benghazi som fikk stormakter og FNs sikkerhetsråd til å reagere og vedta en resolusjon om en flyforbudssone over Libya.
Får godkjent
Under Petersens ledelse konkluderer Libya-utvalget på følgende vis:
* Sikkerhetsrådsresolusjonen ga beslutningen om den norske deltakelsen et tilstrekkelig folkerettslig grunnlag.
* Prosessene i regjeringen som ledet fram til beslutningen om å delta, oppfylte grunnleggende konstitusjonelle krav.
* Norske styrker etterlevde Norges humanitærrettslige forpliktelser.
* De formelle prosedyrene for regjeringens konsultasjon med Stortinget ble fulgt.
– Hvis noen av statsrådets medlemmer føler at de ikke fikk del i beslutningsprosessen slik de burde fått, hadde de plikt 23. mars til å føre sine innvendinger til protokolls. Ingen gjorde det. Det er derfor dette var den rødgrønne regjeringens enstemmige krig, sier Petersen.
Regimeendring
Opprøret i Libya endte med at Gaddafi til slutt ble styrtet etter 40 år ved makten, et aspekt ved opprøret som er blitt mye diskutert i tiden etter. Både Russland og Kina stemte avholdende i Sikkerhetsrådet da spørsmålet var oppe, men ikke minst har Russland i ettertid ment at mandatet ble strukket for langt.
– Utvalget mener det var åpenbart at andre allierte hadde regimeendring som mål, og at norske myndigheter kjente til dette, heter det.
Dette ble imidlertid lite problematisert fra norsk side, ifølge utvalget.
Også på flere andre områder får beslutningsprosessen kritikk. Regjeringen ble ikke forelagt noen skriftlig vurdering av hvilke rammer sikkerhetsrådsresolusjonen satte for anvendelse av militærmakt.
Det er heller ingen skriftlige kilder som tilsier at regjeringen vurderte hva slags konflikt Norge ble part i, før det ble truffet beslutning om å sende kampfly. Dessuten ble kostnadene undervurdert og langt høyere enn først antatt.
I tillegg ble det ikke foretatt noen vurdering av spørsmålet om operasjonen i Libya var en beslutning om «krig», og om det i så fall var en krig til landets forsvar. Utvalget mener også at den internasjonale kontaktgruppen ikke fungerte og peker på at operasjonen «i stor grad var definert av stormaktene».
Forsiktige reaksjoner
Rapporten skal nå behandles i Stortingets utenriks- og forsvarskomité, og forsvarsminister Frank Bakke-Jensen (H) varsler allerede torsdag at det blir redegjørelse og debatt i Stortinget om rapporten.
– Jeg er veldig lettet over at vedtaket er innenfor folkeretten, og at våre folk som gjorde jobben, har oppført seg veldig bra, sier Liv Signe Navarsete (Sp) i Stortingets utenriks- og forsvarskomité.
NATO-sjef og tidligere statsminister Jens Stoltenberg (Ap) sier det er viktig å høste erfaring fra Libya-deltakelsen og minner om at operasjonen hadde FN-mandat.
– Jeg er enig med utvalget i kritikken av beslutningsprosessen, men jeg mener jo at vi bør gå lenger enn det de anbefaler her, sier SV-leder Audun Lysbakken til NTB.

ORIGINAL:
Den europeiske sentralbanken holder renten uendret

De 25 medlemmene av sentralbankens styrende råd kunngjorde torsdag at renten blir liggende på rekordlave null prosent.
Banken kunngjorde også at det månedlige støttekjøpet av statsobligasjoner halveres fra 30 milliarder euro til 15 milliarder i perioden oktober til desember, som varslet. Ordningen skal opphøre ved årsskiftet.

ORIGINAL:
NM-gull til Andersen og Lundenes

O-veteranene Olav Lundanes og Marianne Andersen gikk til topps på langdistansen under NM i Vegårshei torsdag.
Halden-løperen Lundanes var i en klasse for seg i mennenes løp.
Han slo NM-toer og klubbkamerat Thomas Natvig Årstad med 5.09 minutter.

ORIGINAL:
Trump benekter at 3.000 døde som følger av Puerto Rico-orkan

USAs president Donald Trump hevder at dødstallet fra fjorårets uvær på Puerto Rico er blåst opp av Demokratene og at formålet er å sette ham i et dårlig lys.
– 3.000 mennesker døde ikke, skriver Trump.
Uten å presentere noen beviser for påstandene, hevder presidenten på Twitter torsdag at det høye tallet er fremsatt av Demokratene for å sette ham i et dårlig lys.
Puerto Ricos guvernør oppjusterte nylig det offisielle dødstallet fra orkanen Maria, som forårsaket store ødeleggelser da den slo over det amerikanske øyterritoriet i september i fjor.
Dødstallet ble etter uværet oppgitt å være 64 mennesker. Men i august oppjusterte myndighetene tallet til 2.975 etter at en langvarig og uavhengig gransking avdekket at tallet på mennesker som døde i etterkant, var kraftig underrapportert.
Mens orkanen Florence er på vei mot de amerikanske Carolinas-delstatene torsdag, tvitrer Trump:
– Da jeg forlot øya, ETTER at uværet hadde inntruffet, oppga de alt fra 6 til 18 dødsfall. Etter hvert som tiden gikk, gikk det ikke opp stort. Så, lang tid senere, begynte de å rapportere skikkelig store tall, som 3.000.
Noen minutter senere følger presidenten opp meldingen med å påstå at Demokratene gjorde dette «for å få meg til å se så ille ut som mulig». Trump skriver også at han elsker Puerto Rico.
Tidligere i uka vakte det kraftig reaksjoner da presidenten skrøt av egen innsats i kjølvannet av orkanen Maria. Han omtalte sin egen administrasjons innsats før, under og etter fjorårets orkanen som «en utrolig suksess».

ORIGINAL:
Omstridt norsk filosof utestengt fra Facebook

Den omstridte norske filosofen Nina Karin Monsen er utestengt fra Facebook i en måned etter å ha delt sin egen artikkel «Homosentimentalitet» på nettstedet.

Monsen publiserte 3. september et Facebook-innlegg med lenke til artikkelen, skriver   Dagen. Fire dager senere ble hun utestengt.
Artikkelen hun lenket til tar opp spørsmål rundt ekteskapet og KrF-politiker Geir Jørgen Bekkevolds vielse av et lesbisk par. Det er tredje gangen hun har fått karantene fra det sosiale mediet.
– Jeg har blitt utestengt to ganger før. Da har jeg fått melding om at et innlegg har blitt fjernet, men ikke hvorfor det har blitt fjernet, sier Monsen til Dagen.
Forfatteren og filosofen mener det er problematisk at man kan klage inn andre og få dem utestengt fra Facebook, uten selv å stå fram med navn. På den måten mener hun man kan kneble meningsmotstandere.
– Nei, jeg har ikke fått noen begrunnelse på hvorfor jeg er utestengt. Jeg vet heller ikke hvem som har klaget meg inn, sier hun.
Monsen ble i 2009 tildelt Fritt Ords pris for «hennes gjennomreflekterte og uavhengige bidrag til en friere offentlig debatt». Hun har vært en motstander av kjønnsnøytral ekteskapslov og assistert befruktning.


ORIGINAL:
Stemmetelling avsluttet i Sverige

De rødgrønne partiene i Sverige har ett mandat mer enn Alliansen, etter at alle stemmene fra riksdagsvalget er talt. Mindre enn 27.000 stemmer skiller blokkene.
Avstanden mellom de to blokkene hadde krympet fra to mandater til ett da opptellingen av utenlands- og forhåndsstemmer var fullført torsdag.
 De tre rødgrønne partiene Socialdemokraterna, Vänsterpartiet og Miljöpartiet får til sammen 144 mandater, mot 143 til de fire borgerlige Allianse-partiene Moderaterna, Centerpartiet, Kristdemokraterna og Liberalerna.

ORIGINAL:
Ap-velgere i Nordland sier nei til konsekvensutredning

Flertallet av Ap-velgere i Nordland sier nei til konsekvensutredning av petroleumsaktivitet i omstridte områder i Lofoten, Vesterålen og Senja.

Det viser en fersk undersøkelse gjort av Norstat for   NRK.
Av de om lag 1.000 spurte i undersøkelsen, svarer 52 prosent av Ap-velgerne i Nordland nei til en konsekvensutredning. Av alle de spurte fra alle partier sier 53 prosent sier nei, mens 34 prosent sier ja. Det er kun i Høyre og Fremskrittspartiet det er flertall for konsekvensutredning.
På Aps landsstyremøte i vår ble det vedtatt å åpne områdene sør for Lofoten for en utredning, men ikke i områdene nord i Lofoten, Vesterålen og Senja. I august snudde imidlertid flere lokallag i Nordland Ap i saken, og ville nekte all utredning, også sør for Lofoten.
– Det bekrefter det inntrykket jeg har om at det er delte meninger i partiet, sier fylkesleder Bjørnar Skjæran (Ap).

ORIGINAL:
Resett-redaktør vil være med i Redaktørforeningen

Helge Lurås, redaktør i det omdiskuterte nettstedet Resett, har søkt om medlemskap i Redaktørforeningen.

Det bekrefter Lurås selv overfor   Dagen.
– Resett ble etablert fordi vi mener de etablerte mediene ikke gjør en god nok jobb. Vi ønsker en god, kritisk og mangfoldig presse. Dermed er det også naturlig at vi forsøker å påvirke redaktørforeningen og medlemmene der i riktig retning. Det gjøres best ved å være medlem selv, skriver Lurås i en epost.
– Men det vil også være interessant for meg å høre mer om hva de andre redaktørene tenker, både om seg selv og om Resett. Jeg har sikkert noe å lære av de andre også, tilføyer han
Tidligere i sommer godkjente Norsk Redaktørforening Document-redaktør Hans Rustad som medlem. Da uttalte styreleder Harald Stanghelle i Redaktørforeningen at de ikke skal ta stilling til hva folk måtte mene på meningsplass.
– Det avgjørende er at mediet er forpliktet på Vær varsom-plakaten og Redaktørplakaten, uttalte Stanghelle da.

ORIGINAL:
Rabies påvist i tre nye fjellrever på Svalbard

Rabies er påvist i tre nye døde fjellrever på Svalbard. Det er nå påvist rabies i fire rever og ett reinsdyr i området siden begynnelsen av mai.
Revene ble funnet i Ebeltofthamna i Krossfjorden, Heleysundet mellom Barentsøya og Spitsbergen og Vindodden, opplyser Sysselmannen torsdag.
– Vi gjentar oppfordringen til folk om å være oppmerksomme og melde fra til Sysselmannen hvis de ser rev eller rein som har unaturlig atferd, eller død rev eller rein, sier miljøvernsjef hos Sysselmannen, Morten Wedege.
I tillegg er to rever som er funnet i Horsund-området, fortsatt til analyse. Miljøvernsjefen ber folk se etter tegn til aggressivitet og passivitet hos reven og lammelser hos rein.
– Vi ber folk om å ta sine forholdsregler. Rev må ikke mates. Hunder må være i bånd og må ikke stå uten tilsyn. Vi viser også til oppfordringen fra Longyearbyen sykehus om at alle som skal ha kontakt med vilt på Svalbard og som ikke er vaksinert tidligere, vaksinerer seg mot rabies, tilføyer miljøvernsjefen.

ORIGINAL:
#Høyre vil ha svar fra Stoltenberg om Libya-informasjon til Stortinget

Jens Stoltenberg bør forklare seg om de juridiske vurderingene han la fram for Stortinget om Libya-krigen, mener nestleder Svein Harberg (H) i kontrollkomiteen.
Daværende statsminister Stoltenberg sa at Norge i folkerettslig forstand ikke er i krig i Libya da han redegjorde for Stortinget i mars 2011. Det til tross for at Forsvarsdepartementet hadde kommet fram til motsatt konklusjon i en instruks sendt til Forsvarsstaben.
Opplysningene kommer fram i rapporten fra utvalget som har undersøkt den norske deltakelsen i Libya-krigen, som ble lagt fram torsdag.
– Det er uten tvil interessante funn i rapporten som krever en forklaring, og det er det naturlig at Stoltenberg gir sine svar på før rapporten blir behandlet i Stortinget. Hva som lå til grunn for Stoltenbergs konklusjon blir da interessant å få svar på, skriver Harberg i en epost til NTB.
Lovlige mål eller ikke?
I rapporten refereres det fra daværende statsminister Jens Stoltenbergs (Ap) redegjørelse og den påfølgende debatten i Stortinget 29. mars 2011.
– Norge er i folkerettslig forstand ikke i krig. Hadde vi vært det, hadde blant annet norske soldater vært legitime mål. Det er de ikke, sa Stoltenberg da.
Utvalget påpeker at det står «i kontrast» til et skriv som Forsvarsdepartementet hadde oversendt Forsvarsstaben fem dager tidligere om de folkerettslige rammebetingelsene for norske styrker i Libya.
– Det er ingen tvil om at denne situasjonen etter krigens folkerett er definert som en internasjonal væpnet konflikt, der koalisjonsstyrkene deltar på vegne av sine stater, som etter krigens folkerett er å anse som parter i den væpnede konflikten i Libya, siterer rapporten fra skrivet.
Departementet slår videre fast at norske styrker etter folkretten er lovlige militære mål.
– Stemmer ikke
– Hva Stoltenbergs positive kunnskap var, vil jeg ikke spekulere på, men den informasjonen som ble gitt til Stortinget, stemte ikke med instruksen som Forsvarsdepartementet hadde gitt til Forsvaret fem dager tidligere, sier jussprofessor Christoffer Conrad Eriksen, som har sittet i utvalget, til NTB etter rapportframleggelsen torsdag.
Stoltenberg, som i dag er NATOs generalsekretær, har sendt NTB noen korte kommentarer til rapporten på epost. Her skriver han:
– Min redegjørelse til Stortinget om Libya-operasjonen var basert på juridiske vurderinger fra Utenriksdepartementet og Forsvarsdepartementet. Utover det har jeg ikke mulighet til å gå inn i detaljene i en rapport jeg ikke har lest.
Vil ikke ha debatten
Ap-leder Jonas Gahr Støre var utenriksminister da norske kampfly ble sendt til Libya. Han sier han må lese rapportens begrunnelse før han vil mene noe om det var en motsetning mellom Stoltenbergs redegjørelse og Forsvarsdepartementets skriv.
– Jeg ønsker ikke å åpne den debatten nå. Jeg kan ikke huske at det var en fremtredende problemstilling, sier han til NTB.
– Det handlet om var om Norge skulle følge opp vedtaket fra FNs sikkerhetsråd om å ta alle tilgjengelige midler i bruk etter et veldig klart FN-mandat. Så er det ulike juridiske vurderinger i ulike juridiske miljøer om hva det betyr om Norges forhold til den staten dette foregikk i. Her må jeg inn i begrunnelsen før jeg har noen mening om det, sier Støre.

ORIGINAL:
Bystrøm etappetoer i Vuelta a España

Sven Erik Bystrøm spurtet om seier på torsdagens etappe i Vuelta a España da et tomannsbrudd sensasjonelt holdt helt til mål, men Jelle Wallays ble for sterk.
Alle ventet at de to utbryterne ville bli innhentet av det jagende feltet og at spurtkanonene skulle gjøre opp om seieren på den 186,1 kilometer lange etappen fra Ejea de los Caballeros til Lleida, men slik gikk det ikke.
Bystrøm tok harde føringer da tetduoen så vidt holdt forfølgerne fra livet og spurtet om etappeseier. Den norske UAE-rytteren greide ikke å stå imot da belgiske Wallays fra Lotto Soudal kom på de siste meterne, men han fikk vist seg fram for alvor.

ORIGINAL:
Oljeprisfall gav tilbakeslag på børsen

Hovedindeksen svekket seg 0,04 prosent til 905,82 poeng torsdag. Tilbakeslaget settes i sammenheng med fallende oljepris.

Oljeprisen falt gjennom hele torsdagen, etter en fersk IEA-rapport om at det globale oljetilbudet har nådd rekordnivåer, ifølge   E24. Da børsen stengte for handel torsdag, hadde prisen for et fat Nordsjøolje sunket med nesten 2 prosent – som er mer enn steg onsdag – og lå på drøyt 78 dollar på spotmarkedet. Amerikansk lettolje var tilbake enda mer, og gikk for snaut 70 dollar fatet.
Flere av de oljerelaterte selskapene på hovedindeksen figurerte også høyt på taperlista, som PGS, torsdagens største taper, hvis aksjekurs falt 4,9 prosent. Aker Solutions (-2 prosent) og Subsea 7 (-1,8) var høyt oppe på vinnerlista onsdagen, men var blant torsdagens tapere.
Dagens vinner – Thin Film Electronics – la på seg hele 38,5 prosent etter at selskapet meddelte at Apples nye iPhone kan skanne Thinfilms «smarte etiketter» gjennom kameraet.
Equinor (+0,1 prosent) var mest omsatt, etterfulgt av Norsk Hydro (-1,5) og Marine Harvest (+0,2).
I Europa var bildet blandet. DAX 30 i Frankfurt endte opp 0,1 prosent, mens FTSE 100 i London og CAC 40 i Paris falt henholdsvis 0,4 og 0,1 prosent.

ORIGINAL:
SD: Ingen av de tradisjonelle blokkene har majoritet

Ingen av de tradisjonelle blokkene i svensk politikk har majoritet i Riksdagen, påpeker Sverigedemokraterna (SD), som håper å utnytte sin vippeposisjon.
SDs parlamentariske leder Mattias Karlsson mener de andre partiene kun har to valg: Å samarbeide med SD, eller å danne det han kaller et «monsterkartell».
Trolig sikter han her til en storkoalisjon på tvers av blokkgrensene som vil omfatte både rødgrønne og borgerlige partier.
– Ingen av de tradisjonelle blokkene har majoritet. Enten får de danne et monsterkartell, eller så får de droppe berøringsangsten overfor oss, sier Karlsson torsdag.
Han mener det ikke virker som noen av de andre partiene har en plan for hvordan en regjering kan dannes.
– Vi fastholder at hvis vi aktivt skal støtte en regjeringskonstellasjon, så må vi få noe tilbake.
Karlsson uttalte seg etter at alle stemmene fra riksdagsvalget var talt opp torsdag. De rødgrønne partiene har ett mandat mer enn de borgerlige Allianse-partiene, og ingen av disse blokkene har alminnelig flertall bak seg i Riksdagen.

ORIGINAL:
Halvparten av Norges ordførere protesterer mot rovdyrforvaltningen

Rundt halvparten av ordførere i Norge har sluttet seg til proteser mot regjeringens oppfølgning av Stortingets vedtatte rovdyrpolitikk.

Oppropet kommer fra ordførere i fylker som Finnmark, Møre og Romsdal, Østfold og Sogn og Fjordane, skriver   Nationen.
– Vi har store utfordringer med rovdyr her i Finnmark. Vi har både bjørn, jerv, gaupe og ørn som tar både rein og sau. Forvaltningen følger ikke opp forliket, sier Tanas ordfører Frank Martin Ingilæ (Ap).
I oppropet fra Finnmark skriver ordførerne at kvotene for rovdyrjakt blir satt for lave, og mener at registreringen av bjørnebestanden er for dårlig.
Ordførerne i de fire fylkene slutter seg dermed til 150 ordførere som tidligere har sendt brev til regjeringen, med krav om at rovviltforliket i Stortinget må følges opp.
Brevet resulterte i et møte tidligere i september, der statsminister Erna Solberg (H) var lydhør for problemene rovdyrene førte med seg, men hun kom likevel ikke med konkrete løfter.


ORIGINAL:
Steinsprang og støvskyer ved Mannen – Rødt farevarsel blir opprettholdt

Det røde farevarselet opprettholdes etter tolv steinsprang fra fjellsiden ved det ustabile fjellet Mannen i Rauma i Romsdal torsdag.
Steinsprangene fant sted i en totimersperiode fra klokken 13.45 til klokken 15.47 torsdag.
– Tidligere i dag var hastigheten på to centimeter i døgnet. Etter skredaktiviteten har hastigheten økt og er nå over tre centimeter i døgnet, forteller seksjonssjef Lars Harald Blikra i Norges vassdrags- og energidirektorat (NVE).
Bevegelsene i fjellpartiet Veslemannen i Romsdalen har det siste døgnet vært så store at farenivået ble hevet til rødt, og opprettholdes på det nivået også torsdag. NVEs geologer er overrasket over den voldsomme aktiviteten.
– Vi har tvilt oss fram til det røde farenivået, noe som har vist seg å være riktig. Det er overraskende at det har vært såpass store bevegelser, sa seksjonssjef Lars Harald Blikra i Norges vassdrags- og energidirektorat (NVE) under en orientering sammen med ordføreren i Rauma og politiet i Rauma kulturhus i Åndalsnes torsdag formiddag.
Gjennom natten falt det mindre nedbør enn varslet, men selv 10 millimeter på ett døgn førte til at det ble registrert kraftige bevegelser både i den nedre og den øvre delen av fjellpartiet.
– De små mengdene som kom, har gitt veldig store reaksjoner i fjellet. Døgnhastigheten har vært over 60 centimeter i den øvre delen og 2 centimeter i den nedre delen. Denne hastigheten fortsetter torsdag – det er stor aktivitet i fjellet, sier Blikra.
Nedre del avgjør
NVE-geolog Lene Kristensen hadde vakt gjennom torsdagsnatten. Hun forteller til NTB at døgnhastigheten på det meste var oppe i 65 centimeter i et lite område av den øvre delen av Veslemannen torsdag morgen.
– Det er mer enn vi har målt noen gang tidligere, sier Kristensen.
I et større område av den øvre delen av Veslemannen er bevegelsene målt til rundt 15 centimeter i døgnet. Det er likevel bevegelsene i den nedre delen som kanskje er mest interessant.
– Vi har hatt betydelig økning i den nedre delen, med en hastighet som har økt fra 3 millimeter til 2 centimeter per døgn nå. Det er den nedre delen av fjellpartiet vi følger ekstra nøye med på – den styrer om det kommer til å gå et ras – i alle fall om det vil gå et stort ras, sier Kristensen.
Umulig å vite når
Det er fortsatt umulig å si når et ras vil gå og hvor store bevegelsene må være og hvor mye nedbør som må komme for at det skal skje. De stupbratte delene av Veslemannen gjør det umulig for NVE å gjøre eksakte beregninger. Men akselerasjonen gir gode indikasjoner.
– Når hastighetene er så store som nå, er det stor fare for ras. Samtidig har det vært relativt konstant hastighet de siste timene, så vi forventer at vi vil se enda en økning i hastighetene før raset går, sier Lene Kristensen.
Selv om prognosene er usikre, er det varslet mer nedbør de kommende dagene, både som regn og snø. Ettersom selv små nedbørsmengder fører til kraftige bevegelser, velger NVEs geologer å opprettholde det røde farenivået inntil videre.
Sjuende evakuering
Det forhøyde farenivået onsdag kveld førte til at ni beboere måtte evakueres for sjuende gang fra det rasutsatte området i Romsdalen. Forrige gang var 10. august, og NVE varslet allerede den gangen at det ville bli flere evakueringer utover høsten.
Alle de evakuerte er innlosjert i campinghytter, en ordning som fungerer godt, sier ordfører Lars Olav Hustad i Rauma kommune.
– Jeg snakket med dem i dag tidlig. De er selvfølgelig spente på situasjonen og slitne ettersom dette er sjuende gang de må evakueres, sier Hustad.
Allerede tidlig natt til torsdag hadde Sivilforsvaret opprettet både sperringer og lyttepost i området. Fra før er Raumabanen stengt mellom Bjorli og Åndalsnes som følge av rasfaren. Ordfører Hustad forteller at de ikke har fått sanket inn sauene som går på beite i området.
NVE, politiet og kommunen planlegger en ny orientering om situasjonen i kulturhuset i Åndalsnes torsdag klokken 18.


ORIGINAL:
Ny preses i Det Norske Videnskaps-Akademier

Professor Hans Petter Graver (62) overtar som preses i Det Norske Videnskaps-Akademi (DNVA).
 Graver, som er valgt for perioden 2019 til 2021, vil få Gunn Elisabeth Birkelund som visepreses. Han tar over etter Ole M. Sejersted (71).
Graver er professor i juss og styremedlem i DNVA med bakgrunn som dekan ved Det juridiske fakultet ved Universitetet i Oslo.
For tiden leder han prosjektet «Domstolens bristepunkt – Om dommere når rettsstaten er under press», finansiert av Norges forskningsråd.
Det Norske Videnskaps-Akademi ble stiftet i 1857 og er en frittstående, landsomfattende organisasjon som omfatter alle vitenskapelige disipliner. DNVA har som formål å bidra til å fremme vitenskap.


ORIGINAL:
Søreide: Russiske styrker i nord utfordrer NATO

Russiske øvelser som inkluderer simulerte angrep på norske mål, bidrar ikke til bedre forbindelser eller dempet spenningsnivå, advarer Norges utenriksminister.
Russlands militære opprustning har, i kombinasjon med landets beviselige vilje til å bruke denne militærmakten, skapt ny usikkerhet om landets intensjoner, fremholder utenriksminister Ine Eriksen Søreide (H).
Hun trekker fram inntrykk fra sitt besøk i Øst-Ukraina sist uke.
– Konflikten pågår fortsatt for fullt. Jeg så ødeleggelsene og lidelsene en konflikt i hjertet av Europa fører med seg. Russlands handlinger i Ukraina har endret den sikkerhetspolitiske situasjonen i Europa. Vi har, sammen med våre allierte, respondert på en avmålt og gjennomsiktig måte, sier Søreide.
– Dette er veldig viktig også ut fra et nasjonalt perspektiv. Kolahalvøya er stadig hjemmebase for store deler av Russlands strategiske styrker. Selv om vi ikke anser Russland som en militær trussel mot Norge, er det klart at disse styrkene representerer en strategisk utfordring for NATO, slår hun fast.
Bekymret
I en bredt anlagt tale om Norges forhold til Russland hos NUPI fredag understreket Søreide at den militære revitaliseringen i nord gjør området enda viktigere for Russland. Hun viste til at NATO, med Norge i en pådriverrolle, har tilpasset seg en ny situasjon i et Arktis som blir stadig mer strategisk viktig.
– Selv om vi erkjenner at Russlands militære aktivitet i nord ikke primært er rettet mot Norge, kan vi ikke overse det som skjer så nær våre landområder, sier hun.
– Vi fortsetter å følge nøye og bekymret med på den vedvarende oppbyggingen av styrker, utplasseringen av nye våpensystemer og den mer pågående aktiviteten som foregår i vår umiddelbare nærhet i nord.
Økte spenninger
Utenriksministeren kom også inn på at russisk øvingsaktivitet ikke nødvendigvis bidrar til å dempe spenningsnivået.
– Øvelser som inkluderer simulerte angrep på norske mål, bidrar ikke til bedre forbindelser eller dempet spenningsnivå, sier hun.

I et foredrag i vår presenterte etterretningssjef Morten Haga Lunde radar-utskrifter av russiske kampfly som trener på å angripe norske mål, ifølge   VG.
Bildet av russisk opprustning og kraftig økt aktivitet i nord kom også fram i E-tjenestens åpne trusselvurdering i vår.
«Utenlandske agenter»
Parallelt med konflikten mellom Russland og Vesten, går det tosidige norsk-russiske samarbeidet innen miljøvern, fiskeri og atomsikkerhet sin gang.
–    Takket være de institusjonene vi har skapt sammen, har samarbeidet vårt med Russland klart seg gjennom noen politiske stormkast, sier Søreide.
Samtidig tok hun for seg bekymringsfulle trekk rundt den politiske utviklingen i Vladimir Putins Russland. Hun viste til at rommet for sivilsamfunnet blir stadig mindre, men at Norge vil fortsette å støtte innsats for demokrati og rettigheter.
– Når organisasjoner får status som utenlandske agenter fordi de samarbeider med norske partnere eller får støtte fra norsk side, bidrar ikke det til våre forbindelser. Det er beklagelig, sier utenriksministeren.
Søreide understreker også at antallet norske selskaper i Russland er nedadgående, både på grunn av vestlige sanksjoner, men også på grunn av et vanskelig investeringsklima og problemer norske bedrifter opplever i landet.

ORIGINAL:
Ni av ti tiåringer har smarttelefon

Stadig flere og yngre barn har mobil. I tiårsalderen har nesten alle barn og unge smarttelefon, langt flere enn for bare to år siden.
I 2016 hadde 67 prosent av barna fra ni til elleve år egen smarttelefon, mens i 2018 er det hele 87 prosent. Det kommer fram i Medietilsynets undersøkelse, Barn og medier 2018.
Rundt halvparten sier de brukte to timer eller mer på mobilen daglig.
Fordi så mange barn har tilgang til smarttelefon, øker også tilgangen til ulike plattformer og medier, og det stiller krav til forståelse og veiledning, mener Medietilsynet.
– I en stadig økende og mer uoversiktlig og fragmentert informasjonsflom, stilles det store krav til mediebrukernes kritiske medieforståelse. Dette tilsier at barn og unge fra tidlig alder trenger både kunnskap og veiledning, sier Mari Velsand, direktør i Medietilsynet.
Sju av ti unge mellom 13 og 18 år opplever at de er gode til å forstå om informasjonen er sann eller falsk, viser undersøkelsen. Men Medietilsynet mener ungdommen overvurderer sin egen kompetanse.
– Forskere som har fulgt ungdommers faktiske digitale atferd, har konkludert med at både navigasjonsferdigheter og evner til kildevurdering er på et foruroligende lavt nivå, sier Mari Velsand.
Medietilsynet har gjennomført undersøkelsen Barn og medier annethvert år siden 2003.
Til sammen har 5.000 barn og unge mellom 9 og 18 år og 2.200 foreldre svart på spørsmål om de unges medievaner.

ORIGINAL:
Norsk Hydro avbryter kjøp av islandsk aluminiumsverk

Norsk Hydro signerte i juni en salgsavtale med Rio Tinto om å kjøpe det islandske aluminiumsverket ISAL. Nå avbryter den norske kraftprodusenten prosessen.
 Bakgrunnen er at kjøpet var avhengig av godkjenning fra EUs konkurransemyndighet og islandske myndigheter. Denne prosessen har imidlertid tatt lengre tid enn forventet og er fremdeles utestående. Norsk Hydro har vurdert ulike alternativer og tidslinjer, men har nå besluttet å terminere avtalen. Samtidig trekker de søknaden om konkurransegodkjenning.
Norsk Hydro ga i februar i år også et bindende bud til det multinasjonale gruveselskapet Rio Tinto om kjøpe å det nederlandske anodeanlegget Aluchime og den svenske aluminiumsfluoridfabrikken Aluflour. Hydro vil fortsette å eie 46,7 prosent av Aluchemine.

ORIGINAL:
Heidi Løke friskmeldt - klår for Golden League

Kneet til Storhamars Heidi Løke kne ble fredag friskmeldt. Dermed er hun klar for Golden League-turneringen med det norske landslaget senere denne måneden.
Løke ble nylig tatt ut i Norges Golden League-tropp, med forbehold om at hun ble klarert for spill. Det ble hun fredag, bekrefter håndballstjernen til NTB fredag.
– Det så veldig bra ut. Jeg er helt klar igjen, opplyser Storhamar-spilleren.
Det var i starten av september at Løke ble satt på sidelinjen etter en smell i kneet.
– Jeg fikk en overstrekk i kneet. Det var en del væske i det, og derfor viktig å ta det med en gang, sa hun om skaden torsdag.
At hun nå er friskmeldt gjør at hun også er aktuell for landslagsspill i Golden League-turneringen i Danmark. Turneringen, som starter 24. september, er en del av oppkjøringen før EM i Frankrike (30. november og 16. desember.)
– Det er jo EM som er målet mitt denne sesongen ved siden av å gjøre det bra med Storhamar.
Storhamar møter forrige sesongs serie- og sluttspillmester Vipers Kristiansand på hjemmebane onsdag til uken.

ORIGINAL:
Avis: Manafort erklærer seg skyldig

ORIGINAL:
– Florence vil utgjøre en stor trussel de neste 24 til 36 timene

Amerikanske krisemyndigheter sier at orkanen Florence vil utgjøre en betydelig trussel i opptil 36 timer fremover.
– Dette er ikke slutten på det, sier Jeff Byard i den føderale krisemyndigheten FEMA om uværet.
Fredag ettermiddag, norsk tid, nådde orkanens øye land i North Carolina.
Krisemyndighetene advarer om at kraftig regn, stormflo og flom vil utgjøre en betydelig trussel i de neste 24 til 36 timene.

ORIGINAL:
Kirkestreik vil bare ramme Oslo

Det kan bli streik i Kirken fra onsdag morgen om meklingen ikke fører fram. Alle de kirkelige virksomhetene som kan bli rammet, ligger i Oslo.
Parat vil sammen med elleve andre arbeidstakerorganisasjoner ta ut nærmere 100 ansatte i streik dersom det ikke blir enighet i meklingen.
Dersom det blir streik, er det kirkelige virksomheter i Oslo som vil bli rammet.
– En streik vil i første omgang berøre Kirkerådets sekretariat, administrasjonene til Oslo bispedømme, Kirkelig fellesråd i Oslo og i tillegg menigheter i Oslo, sier Parats forhandlingsleder Bjørn Are Sæther.
Det ble brudd i forhandlingene mellom arbeidstakerorganisasjonene og Arbeidsgiverorganisasjon for kirkelige virksomheter (KA) i juli.
Sæther sier alle yrkesgrupper i kirken er berørt av konflikten.
– Prester, diakoner, kateketer, organister, barnehageansatte, menighetspedagoger, kontoransatte, gravere og kirketjenere er alle en del av meklingen vi nå går inn i, sier han.
Totalt 93 medarbeidere er med i første streikeuttak. Fagforbundet har flest innmeldte plassfratredelser med 36. Like bak ligger Unio og Musikernes fellesforbund (MFO) med 28 og 11 innmeldte plassfratredelser.
Menighetene som berøres ligger i Vestre Aker prosti, Nordre Aker prosti, Groruddalen prosti, Søndre Aker prosti og Domprostiet.

ORIGINAL:
Norge topper ennå FNs utvikling sin-rangering

Norge er igjen kåret til verdens beste land å bo i av FN. Men også mange fattigere land får gradvis bedre levekår.
Som mange ganger tidligere troner Norge på toppen av listen over land rangert i henhold til FNs levekårsindeks.
Den siste utgaven av listen ble offentliggjort av FNs utviklingsprogram (UNDP) fredag. Sveits, Australia, Irland, Tyskland, Island og Hongkong inntar plassene rett under Norge.
Nederst på listen ligger flere fattige afrikanske land som er rammet av krig eller konflikt: Niger, Den sentralafrikanske republikk, Sør-Sudan og Tsjad.
UNDP påpeker at det fortsatt er svært store ulikheter mellom landene på listen. Men den generelle utviklingen er at det gradvis går bedre over store deler av verden.
I 2010 ble 49 land lavt på lista plassert i kategorien «low human development». Antallet hadde i fjor falt til 38.


ORIGINAL:
Skjerping fikk VM-billett på overtid

TV 2 melder at to ferske norgesrekorder har gjort at Kristoffer Skjerping skal sykle VM-tempoen for Norge i Innsbruck.
Da Edvald Boasson Hagen meldte seg uaktuell til tempodistansen, var planen å droppe norsk deltakelse på VM-tempoen helt.
I etterkant av VM-uttaket har Skjerping satt norgesrekord på 10 og 20 kilometer.
– Vi ønsker å gi et signal om at vi vil ha rytterne til å satse på tempo. Ingen andre har kjørt så fort før, da fortjener han også en plass i VM. Jeg er mer usikker på hva dette kan holde til i Innsbruck. De beste er på et helt annet nivå, men på sitt aller ypperste kan Kristoffer klare en topp 25-plassering, sier sportssjef Hans Falk i Norges Cykleforbund.
Vita Heine skal sykle tempo for Norge i kvinneklassen.

ORIGINAL:
Oslo Børs avsluttet uken i pluss

Hovedindeksen på Oslo Børs klarte så vidt å holde seg i pluss fredag, da den endte 0,12 prosent opp til 906,89 poeng.
Børsuka som helhet, som til en viss grad har vært preget av svingninger i oljeprisen, endte 1,6 prosent på den positive siden for hovedindeksens del. Indeksen startet fredagen med et solid byks opp, men falt gjennom dagen og endte så vidt over 0-streken.
Blant aksjene som bidro til å holde børsen tilbake, var Equinor, som svekket seg 0,1 prosent. Equinor var fredagens mest omsatte selskap, etterfulgt av Norsk Hydro (+1,1 prosent) og Marine Harvest (+1,3).
Torsdagens vinner – Thin Film Electronics, som steg nesten 40 prosent om positive nyheter knyttet til nye Apples iPhone – gjorde det bra også fredag, om enn i mer beskjeden grad. Aksjen la på seg ytterligere 2,7 prosent.
Borr Drilling ble fredagens taper, med et kursfall på 2,7 prosent, etterfulgt av Schibsteds B- og A-aksjer, som falt 2,5 og 2,4 prosent.
Nordsjøoljen gikk for snaut 80 dollar fatet på spotmarkedet, etter fall i løpet av dagen på 0,7 prosent. Amerikansk lettolje ble omsatt for drøyt 68 dollar og 50 cent.
De toneangivende indeksene i Europa landet trygt på plussiden. DAX 30 i Frankfurt endte opp 0,7 prosent, mens FTSE 100 i London og CAC 40 i Paris steg henholdsvis 0,3 og 0,6 prosent.


ORIGINAL:
Opprettholder rødt nivå på Veslemannen

Nye steinsprang i fjellpartiet Veslemannen i Rauma kom fredag morgen og det røde farevarslet opprettholdes, men bevegelsene i fjellet har avtatt noe.

ORIGINAL:
Guvernør: – Stormen herjer med delstaten vår

Hele lokalsamfunn kan bli lagt i ruiner av orkanen Florence, frykter guvernør Roy Cooper i North Carolina.
Han opplyste fredag at en halv million mennesker i delstaten er uten strøm. I elva Neuse har vannstanden steget tre meter som følge av stormflo.
– Stormen herjer med delstaten vår, sier Cooper.
Han legger til at han er svært bekymret for lokalsamfunn som risikerer å bli utradert av uværet. Myndighetene har gitt ordre om evakuering av de mest utsatte områdene, men flomvann kan gjøre stor skade på bygninger og infrastruktur.


ORIGINAL:
Åtte jernbaneulykker rapportert i sommer

Fra mai til august har Statens jernbanetilsyn fått rapporter om åtte jernbaneulykker. Én person ble alvorlig skadd i ulykkene.
Fem av ulykkene dreier seg om sammenstøt med gjenstander, hovedsakelig nedriving av kjøreledning som førte til stans i togtrafikken på over seks timer.
To av ulykkene skyldes brann langs jernbanesporet. Den siste ulykken skyldes avsporing.
I tillegg førte høye temperaturer i sommer til mer solslyng enn vanlig. Dette førte ikke til noen ulykker, men tog måtte kjøre med nedsatt hastighet, og strekninger ble stengt i perioder.
I tillegg er det rapportert om fem ulykker for trikk og T-bane i samme periode, hvor totalt to personer ble alvorlig skadd.


ORIGINAL:
Pinot vant Vuelta-etappe, Yates distanserte rivalene

Thibaut Pinot ordnet fransk seier på fredagens tøffe Vuelta a España-etappe. Simon Yates i den røde ledertrøya ble nummer to og distanserte rivalene sammenlagt.
FDJ-rytter Pinot fikk stikke fra den britiske Mitchelton-rytteren på de siste meterne opp den bratte stigningen til mål i Andorra, men Yates hadde gjort jobben i kampen mot sine tøffeste rivaler i sammendraget. De tapte alle terreng.
Alejandro Valverde var bare 25 sekunder bak Yates før fredagens etappe, men han fikk det veldig tungt mot slutten og tapte kraftig opp den stupbratte stigningen til mål i 2025 meters høyde. Han slet seg inn til 8.-plass, men tapte 1.13 minutt til Yates (inkludert bonussekunder) og er nå 1.38 bak.
Den spanske Movistar-rytteren greide så vidt å forsvare 2.-plassen. Steven Kruijswijk fra Nederland og LottoNL-laget ble treer på fredagens etappe, 13 sekunder bak Pinot, og klatret til 3.-plass også i sammendraget. Han er 1.58 bak Yates før de to siste etappene.
Takket for hjelp
– Jeg følte meg sterk, og kroppen svarte når jeg trengte det. Laget mitt gjorde igjen en fantastisk jobb, sa Yates ifølge cyclingnews.com. Han takket Pinot for hjelpen.
– Han hadde lyst på etappeseieren og kunne ha lagt seg på hjulet mitt og latt meg gjøre jobben, men han tok sine føringer. Det er noe jeg ikke glemmer så lett, sa han.
Pinot tok sin annen etappeseier i årets utgave av Vueltaen.
– Jeg følte meg ikke bra onsdag, men jeg fant beina mine igjen i dag. Denne seieren er pynten på kaken for meg i dette rittet, sa FDJ-rytteren.
Movistar dominerte lenge fredagens etappe i et forsøk på å utfordre Yates i den røde trøya, men endte som dagens taper da både Valverde og Nairo Quintana fikk trøbbel mot slutten og tapte mye.
Respekt
Lørdag venter en brutal fjelletappe i Andorra som blir rivalenes siste sjanse til å plukke trøya av Yates. Han tar ingenting for gitt etter at han i Giro d'Italia mistet ledertrøya og tapte nesten 40 minutter da Chris Froome og hans Sky-lag satte fart i bakkene.
Dagen etter Yates-kollapsen i Italia havnet for øvrig fredagens etappevinner Pinot på sykehus da han tok seg helt ut i forsøket på å følge Froome &amp; co i fjellene.
– Jeg har stor respekt for det som venter i morgen. Jeg vil nyte denne dagen, men dette rittet er ikke over før det er over, sa Yates fredag.
De norske Vuelta-deltakerne Vegard Stake Laengen og Sven Erik Bystrøm kom begge til mål vel 20 minutter etter etappevinneren på den 19. etappen.


ORIGINAL:
Rundt 30 afghanske politifolk og soldater drept i nye Taliban-angrep

Minst 30 afghanske politifolk og soldater er drept i en rekke Taliban-angrep i ulike deler av landet, opplyser tjenestemenn.
Angrepene begynte søndag kveld og fortsatte utover mandagen. De var rettet mot en rekke baser og kontrollposter bemannet av politifolk og soldater.
Det finnes ingen samlende, offisielle tall for hvor store tap de afghanske sikkerhetsstyrkene har, men observatører peker på at de har store vanskeligheter med å holde stand mot de islamistiske opprørerne uten utenlandsk hjelp.
Lokale myndigheter har så langt meldt om 17 drepte i Farah-provinsen vest i landet, fem i Badghis-provinsen i nordvest, fem i den nordlige Baghland-provinsen og tre i Wardak-provinsen sentralt i landet.
Det er også meldt om flere angrep andre steder i Farah-provinsen der det foreløpig ikke har kommet opplysninger om antall drepte og sårede.
Minst 42 Taliban-opprørere skal i tillegg være drept i kampene i Badghis og Baghlan.
I Baghlan melder provinsens politisjef, Ekramuddin Serih, at afghanske styrker fortsatt har kontroll over basen som ble angrepet, og at forsterkninger er på vei til distriktet.
Krigen i Afghanistan krevde i 2017 omkring 19.600 liv, ifølge Uppsala Conflict Data Program (UCDP). Analytikere frykter at tallet kan bli enda høyere i år.

ORIGINAL:
Nedgang i antibiotikabruken for både folk og fe

Nordmenn bruker mindre antibiotika enn før. Det gjør også landbruket, som allerede har nådd sine mål.
Forbruket av antibiotika blant nordmenn gikk ned med 5 prosent i 2017 sammenlignet med 2016. Siden 2012 er forbruket redusert med 21 prosent. Det viser tall fra NORM-rapporten, Folkehelseinstituttets årlige status om antibiotikaforbruket samt forekomsten av antibiotikaresistens hos mennesker, som ble lagt fram mandag.
Samtidig la Veterinærinstituttet fram NORM-VET-rapporten, som kartlegger forbruket av antibiotika til dyr, samt antibiotikaresistens i bakterier fra dyr og i mat. Tallene viser at målet om å redusere bruken av antibiotika til matproduserende dyr med 10 prosent innen 2020, allerede er nådd.
Mest fra fastlegen
– For å kunne iverksette effektive tiltak må vi blant annet ha detaljert kunnskap om antibiotikaforbruket til mennesker og dyr, samt over forekomsten av resistente bakterier hos mennesker, dyr og i mat. Derfor er resultatene fra disse overvåkingsprogrammene viktig, sier Jasper Littmann, fagdirektør ved Senter for antimikrobiell resistens ved Folkehelseinstituttet.
Redusert antibiotikabruk er viktig for å forebygge antibiotikaresistente bakterier.
Folkehelseinstituttets rapport viser at rundt 82 prosent av det totale antall døgndoser antibakterielle midler foreskrives i primærhelsetjenesten, det vil si utenfor institusjonene. Bruken av antibiotika på sykehusene har imidlertid økt med 9 prosent siden 2012, mens antall sykehusinnleggelser har økt med 2 prosent i samme periode. Folkehelseinstituttet skriver i sin rapport at det er store variasjoner mellom sykehusene.
– Variasjonene kan ikke forklares med forskjeller i aktivitet eller pasientsammensetning alene, heter det i rapporten.
Landbruksministeren fornøyd
I 2017 ble det brukt 5.528 kg antibiotika til matproduserende landdyr. Det er en nedgang på cirka 10 prosent sammenlignet med 2013 og cirka 40 prosent siden 1995.
Landbruksminister Bård Hoksrud (Frp) er svært fornøyd med resultatene.
– Vi har ligget i verdenstoppen og har vært best på dette. Det er viktig. Vi skal fortsette å ha ledertrøya i dette arbeidet. Antibiotikaresistens er og vil bli en utfordring fremover. Jeg er derfor veldig glad for at veterinærer og de som driver med dyrehold, er bevisste, sier han til NTB.
Forskningsprogrammet som overvåker antibiotikabruken, fortsetter i 2018 og 2019.
– Det gjør vi for å få mer kunnskap og for å se hvordan vi skal jobbe videre med å redusere bruken ytterligere, sier Hoksrud.
Også Norges Bondelag mener at den reduserte bruken av antibiotika er gode nyheter for dyra og for folkehelsa.
– At 2020-målet nå er nådd, skal ikke bli noen sovepute. Vi skal fortsette jobben med å bruke medisiner kun når det trengs, slik at de faktisk virker når vi trenger det, sier Birte Usland, styremedlem i Bondelaget.


ORIGINAL:
Tropisk storm sørger for sommertemperaturer i Sør-Norge

Det blir svært høye temperaturer sør i landet tirsdag, melder Meteorologisk institutt på Twitter mandag.
Vakthavende meteorolog ved Meteorologisk institutt, Kristian Gislefoss, forklarer at det er på grunn av den tropiske stormen Helene.
– Hovedgrunnen er Helene, som har vært nede i Atlanteren og utenfor Afrika før den nå er på vei nordover mot De britiske øyer og Irland. Den tar med seg mye fuktig luft opp til oss, og derfor blir det temperaturer på over 20 grader i morgen, forklarer Gislefoss.
Varmest blir det i Oslo, der det er varslet temperaturer helt opp til 24 grader, men det er meldt at det kan bli like over 20 grader også i kyststrøkene.
Gislefoss sier at været går tilbake til normalt på Vestlandet onsdag, men at man på Østlandet kan nyte finværet helt fram til torsdag.
– På onsdag får Vestlandet mye vind og nedbør, og da synker temperaturen der, men Østlandet vil fortsatt ha varmere temperaturer. Dette vil vare til torsdag. Da er det tilbake til omtrent 15 grader og høstvær.

ORIGINAL:
Sapporo dropper OL-søknad etter jordskjelv

Den japanske storbyen Sapporo vil ikke lenger være med i kampen om å få arrangere vinter-OL i 2026. Årsaken er jordskjelvet som rammet byen nylig.
Mandag opplyste Den internasjonal olympiske komité, som skal ha hatt møter med den japansk søkerkomiteen, at Sapporo i stedet vil arbeide for å få tildelt OL i 2030.
Rundt 40 personer omkom da et jordskjelv rammet den japanske øya Hokkaido, der Sapporo ligger, tidligere denne måneden.
IOC uttrykker forståelse for at katastrofen har ført til at planene om en OL-søknad må utsettes.
Sapporos beslutning betyr at fire kandidater gjenstår i prosessen rundt OL i 2026: Stockholm, Calgary, tyrkiske Erzurum og en felles italiensk søknad fra byen Milano, Torino og Cortina d'Ampezzo.

ORIGINAL:
Putin og Erdogan møtes for å drøfte Idlib

ORIGINAL:
– Eksplosjon på kjøpesentre i New York

Det brenner kraftig på et kjøpesenter i New York etter det som trolig har vært en eksplosjon, ifølge amerikanske medier.

Kjøpesenteret King's Plaza ligger i bydelen Brooklyn. Det har brutt ut en kraftig brann i parkeringshuset på kjøpesenteret som følge av eksplosjonen, melder TV-stasjonen   ABC7NY.
Flere biler står i brann, og bilder viser at det er kraftig røykutvikling på stedet.
Flere brannfolk behandles for røykskader, ifølge TV-stasjonen.
Årsaken til eksplosjonen er foreløpig ikke kjent. Hele kjøpesenteret og området rundt er sperret av og folk oppfordres til å holde seg unna området.

ORIGINAL:
Mann fra Hordaland dømt til 19 års fengsler for overgrep

En mann i 50-årene er dømt til 19 års fengsel for jevnlig å ha forgrepet seg på datteren fra hun var i femårsalderen og fram til hun fylte 22.

Dommen i Sunnhordland tingrett slår fast at det er utvilsomt at mannen hyppig og jevnlig hadde seksuell omgang med sin datter i perioden fra 1999 til januar 2017, ifølge   Bergens Tidende.
«Hyppigheten av overgrep har variert fra flere ganger om dagen, til som regel minst å være flere ganger i uken», heter det i dommen.
Selv har 51-åringen nektet straffskyld siden han ble pågrepet i fjor vår. Dette synet fastholdt han da han forklarte seg i tingretten i forrige måned, men han ble altså ikke trodd.
– Fryktregime i hjemmet
Mannen er også dømt for å ha brukt vold mot sin tidligere samboer og øvrige barn, og for å ha etablert et fryktregime i hjemmet hvor trusler om vold var dagligdagse.
I retten forklarte datteren at faren ofte kom på besøk etter at hun flyttet for å studere. Da kunne hun bli voldtatt så ofte som fem-seks ganger om dagen, sa hun.
– Vold har alltid vært en del av hverdagen min. Han har vært voldelig mot meg og søsknene mine så lenge jeg kan huske. Han har vært voldelig mot husdyr vi har hatt. Mot moren min, sa hun da hun vitnet, ifølge BT.
Avviste anklager
I tillegg til fengselsstraffen er mannen dømt til å betale en samlet erstatning på i overkant av én million kroner til datteren, ekssamboeren og til sine tre sønner.
Mannen avviste alle anklager under rettssaken.
– Jeg har aldri forgrepet meg på barn. Jeg har sittet ett år i fengsel uten at noen hører på meg, sa mannen.

ORIGINAL:
Blodige angrep mot etniske minoriteter i Etiopia

Minst 23 mennesker er drept i etnisk relatert vold i Etiopia de siste dagene, opplyser etiopisk politi.
Angrepene i helgen var rettet mot minoritetsgrupper i områder nær hovedstaden Addis Abeba. Ifølge lokale innbyggere var det ungdommer fra folkegruppen oromo, den største etniske folkegruppen i landet, som sto bak.
Etiopisk politi har pågrepet 200 personer i forbindelse med voldsomhetene, ifølge statlig radio.
Urolighetene kommer i kjølvannet av en massedemonstrasjon forrige uke som ble holdt for å markere at ledelsen i organisasjonen Oromo Liberation Front (OLF) har vendt tilbake til landet.
OLF var lenge forbudt i Etiopia fordi myndighetene anså den for å være en terrororganisasjon. Men tidligere i år besluttet landets nyinnsatte statsminister Abiy Ahmed-Ali, som selv tilhører oromo-folket, å fjerne organisasjonen fra terrorlisten.
Det har vært en rekke angrep mot minoritetsgrupper i Etiopia siden Abiy kom til makten i april i år.

ORIGINAL:
Amerikansk by isolert av flom – minst 17 omkommet i uvær


ORIGINAL:
Oppgang på Oslo Børs

Oslo Børs startet uken med oppgang. Hovedindeksen økte med 0,35 prosent til 910,02 poeng.
Dagens to mest omsatte aksjer var Equinor og DNB, og de kunne notere seg for en oppgang på henholdsvis 0,14 og 0,82 prosent.
Blant de andre aksjene med høy omsetning gikk Marine Harvest tilbake med 0,72 prosent, mens det var en bedre dag for Telenor-aksjen (+0,64 prosent) og Yara International (+0,94 prosent).
Aksjen som hadde mest framgang i løpet av dagen, var IDEX, et selskap som jobber med fingeravtrykksteknologi. Oppgangen kommer etter at selskapet sendte ut en børsmelding mandag ettermiddag om en ny bestilling av fingeravtrykkssensorer for betalingskort.
Ute i Europa gikk FTSE 100-indeksen i London tilbake med 0,24 prosent, mens CAC 40 i Paris hadde en tilbakegang på 0,08 prosent. DAX 30 i Frankfurt hadde en nedgang på 0,35 prosent.
Et fat nordsjøolje ble mandag ettermiddag omsatt for 78,3 dollar etter en oppgang på rundt 0,3 prosent det siste døgnet.

ORIGINAL:
Kraftig brant på kjøpesentre i New York

Minst 17 personer er skadd i en voldsom brann i parkeringshuset på et kjøpesenter i New York, melder amerikanske medier.
Brannen brøt ut mandag morgen i tredje etasje i parkeringshuset på kjøpesenteret King's Plaza i bydelen Brooklyn. En rekke biler tok fyr, og brannen spredte seg raskt til fjerde etasje, skriver avisa The New York Post.
Bilder i sosiale medier viser tykk, svart røyk som velter opp fra kjøpesenteret.
Over 200 brannfolk deltok i slokningsarbeidet, og minst 15 av dem har fått alvorlige røykskader. Også to sivile er sendt til sykehus med alvorlige røykskader. Situasjonen er imidlertid ikke livstruende for noen av dem.
Årsaken til brannen er foreløpig ikke kjent, men ifølge de første meldingene skal det ha blitt hørt en eksplosjon på stedet. Dette er imidlertid ikke bekreftet. Det er heller ikke kjent hvor mange biler som ble flammenes rov.
Brannen startet før senteret hadde åpnet for dagen.

ORIGINAL:
Orbán mistenksom overfor ny europeisk grensestyrke

Ungarns sterkt innvandringskritiske statsminister Viktor Orbán advarer mot å overlate ansvaret for grensekontrollen til EU.
EU-byråkratene ønsker ikke å stoppe innvandringen, men å «håndtere» den, advarte Orbán da han holdt tale under åpningen av den ungarske nasjonalforsamlingen mandag.
Han ga uttrykk for skepsis til EU-kommisjonens nye plan om å opprette en felles europeisk grensestyrke på 10.000 personer.
– Det er bra hvis EU endelig begynner å rette søkelyset mot grensekontroll. Men det er ikke bra hvis det de ønsker, er å frata oss retten til å beskytte våre egne grenser, sa Orbán.
– Grensene våre beskyttes ikke bare av profesjonelle, men av patrioter, sa han.

ORIGINAL:
Gunhild Stordalen: – Jeg har alltid visst at jeg var syk

Helt siden tenårene har Gunhild Stordalen (39) visst at hun var syk. Det skriver hun i boka «Det store bildet».
I biografien, som er ført i pennen av Jonas Forsang, skriver Stordalen at hun fikk de første sykdomsanfallene allerede på videregående skole. Likevel gikk det lang tid før hun i oktober 2014 fikk diagnosen systemisk sklerose, en dødelig, autonom bindevevssykdom. Ett år tidligere grunnla hun sitt hjertebarn, EAT Foundation, som jobber for en sunnere og mer bærekraftig matindustri.
Hemmelig

Under hele oppveksten holdt hun anfallene hemmelig, skriver   Dagbladet.

– Men jeg visste. Jeg visste, slik jeg alltid hadde visst. Slik jeg hele livet hadde fortrengt. Alle anfallene. Alle gangene jeg hadde hovnet opp. Alle gangene jeg hadde blitt akutt dårlig. Selvfølgelig hadde noe i meg visst at jeg hadde en underliggende sykdom. Jeg ville bare ikke innrømme det for meg selv, heter det i et utdrag fra boka som   VG
siterer.

I boka tar Stordalen også et oppgjør med sitt eget liv som storforbruker etter at hun ble gift med milliardær Petter Stordalen, skriver   Dagens Næringsliv.
– Dobbeltmoralsk
– Vi har et forbruk og en reisevirksomhet som gjør det vanskelig ikke å fremstå dobbeltmoralsk, skriver hun blant annet.
– Selv om Petter og jeg kjøper klimakvoter for å kompensere vårt private forbruk, og vi forsøker å velge så bærekraftig som mulig, går det omtrent ikke en dag uten at jeg møter meg selv i døren, innrømmer hun i boka.


ORIGINAL:
Tyfonen Mangkhut krevde mange liv

Håpet om å finne flere overlevende i det store jordskredet som ble utløst av tyfonen Mangkhut på Filippinene, er trolig ute. Også i Kina har uværet krevd ofre.
43 mennesker var mandag funnet omkommet i det store jordskredet som rammet utenfor byen Itogen på øya Luzon nord på Filippinene.
Hundrevis av politifolk, soldater og pårørende leter fortsatt i jordmassene etter mellom 40 og 50 savnede, men håpet om å finne flere overlevende er trolig ute.
Alle de savnede er med 99 prosents sikkerhet døde, sier borgermesteren i Itogen, Victorio Palangdan.
Trosset advarsler
Ofrene, som var fattige gruvearbeidere og deres familiemedlemmer, hadde søkt ly for det voldsomme uværet i et kapell, til tross for at de hadde fått beskjed om å evakuere fra området.
– De bare lo av politifolkene som forsøkte å fjerne dem, sier Palangdan.
Tyfonen Mangkhut kostet også minst 22 andre livet på Filippinene, før den fortsatte sin ville ferd mot Hongkong og det sørlige Kina der rundt 2,5 millioner mennesker er evakuert i Guangdong-provinsen og på øya Hainan.
Uværet er nå nedgradert til tropisk storm, men det kommer likevel meldinger om omkomne. Minst fire mennesker har ifølge myndighetene mistet livet, tre av dem etter å ha blitt truffet av trær som falt. Flere hundre er skadd.

Store skader

I Hongkong er det ikke meldt om omkomne, men 300 mennesker er skadd, og myndighetene beskriver ødeleggelsene som «alvorlige og omfattende».
Uværet fikk skyskrapere til å svaie, og mange vinduer ble knust da steiner og bygningsmateriell føk gjennom luften.
Ifølge Hong Kong Observatory er Mangkhut den kraftigste tyfonen som har rammet byen siden 1979, med vindkast på opptil 54 sekundmeter. Andre kilder har meldt om vindkast på opptil 65 sekundmeter.
Mandag slet mange innbyggere med å komme på jobb ettersom veier er sperret av trær, gjørme og vrakgods. Skolene var stengt, bussrutene innstilt, og lokaltogene ble hindret av trær som har falt over sporene.
I Victoria Park midt i byen har hundrevis av trær falt over ende, mens andre områder er enten oversvømmet eller dekket av mengder av stein, bygningsrester og glass.
Uværet rammet også Macau, der alle de 42 kasinoene for første gang i historien måtte holde stengt.


ORIGINAL:
Norske foretak skriker etter håndverkere


ORIGINAL:
Den nye elitedirektøren i NFF vil ta kontakt med Hegerberg

Lise Klaveness hadde mandag sin første dag i sin nye jobb i NFF. Nå vil elitedirektøren ha dialog for å få Ada Hegerberg tilbake på landslaget igjen.
Klaveness har varslet at hun vil prate med de involverte i den litt vonde konflikten, men sier at hun først skal ha en prat med landslagssjef Martin Sjögren om situasjonen.

– Jeg begynte i dag, og har på ingen måte hatt kontakt med noen som er inkludert i den konflikten. Den blir viktig for meg å kartlegge først. Jeg kjenner kun saken som fotballekspert, og har absolutt ikke vært involvert i den. Jeg må snakke med dem som er involvert, og forstå hva den går ut på. Fordi det selvfølgelig er et tema vi på en eller annen måte må tenke på, og jeg tenker allerede på det, sier hun til   TV 2.

– Jeg skal lede en eliteavdeling, og hun er en av de fremste elitespillerne vi har i Norge. Så det er selvfølgelig et mål å ha en god dialog med Ada Hegerberg, helt uavhengig av VM neste år, sier Klaveness til   NRK.
Det var etter EM i Nederland i fjor at Lyon-spissen ga seg på landslaget. Mesterskapet ble på ingen måte noen suksess verken for Hegerberg eller Norge. Norge klarte derimot å kvalifisere seg til neste års VM-sluttspill uten Hegerbergs hjelp.
– Mitt fokus når jeg kommer inn, er at det er en konflikt vi burde vært foruten. Men enda verre enn den konflikten, ville vært hvis vi ikke hadde hatt Ada Hegerberg i det hele tatt. Det er en spiller som er veldig viktig for norsk fotball, sier 38-åringen.

ORIGINAL:
Minst 100 mennesker omkom i flom i Nigeria

Nigeria har erklært flommen i landet for en nasjonal katastrofe. Minst 100 har mistet livet i ti delstater.
Kraftig sesongregn har ført til at elvene Niger og Benue flommer over. Det har skapt store oversvømmelser i lokalsamfunn flere steder i landet. Foreløpig er rundt 100 mennesker bekreftet omkommet i ti av landets 36 delstater. Titusenvis er isolert i sine hjem på grunn av flomvannet.
– Vi har erklært nasjonal katastrofe i statene Kogi, Delta, Anambra og Niger. Samtidig følger vi nøye utviklingen i åtte andre delstater, sier Sani Datti fra den nasjonale kriseetaten.
Flommen har gått spesielt hardt utover hovedstaden i Kogi, Lokoja. Byen ligger ved sammenløpet av de to elevene, og er nesten helt oversvømmet som følge av den stigende vannstanden.
Mandag var vannstanden i Lokoja 11 meter. Det begynner å nærme seg nivået på flommen som herjet landet i 2012. Den gang mistet over hundre mennesker livet og rundt to millioner mennesker ble hjemløse.
Nigerias president, Muhammadu Buhari, ga mandag en sum tilsvarende rundt 67 millioner norske kroner til kjøp av medisinsk utstyr og nødhjelp.

ORIGINAL:
Russland raser mot Israel etter at russisk fly ble skutt ned av syrisk luftvern

Russland gir Israel all skyld for at et russisk fly ble skutt ned av det syriske rakettforsvaret ved et uhell. Gjengjeldelse utelukkes ikke.
Russland reagerte tirsdag med å kalle Israels ambassadør i Moskva inn på teppet, samtidig som forsvarsminister Sergej Sjoigu ringte sin israelske motpart for å si at han holder Israel ansvarlig.
– Skylden for nedskytingen av det russiske flyet og for at mannskapet døde, ligger fullt og helt hos Israel, sier Sjoigu ifølge russiske medier.
Israelske myndigheter har ennå ikke villet kommentere hendelsen som mandag kveld førte til at et russisk rekognoseringsfly ble skutt ned over Middelhavet og 15 russiske soldater døde.
Ifølge det russiske militæret brukte de israelske jagerflyene det russiske flyet som dekke i forbindelse med at de gjennomførte angrep i den syriske Latakia-provinsen.
Israel skal kun ha gitt ett minutts varsel før angrepet startet, noe som skal ha gjort det umulig for det russiske flyet å komme seg unna.
– Provokasjon
Forsvarsdepartementet i Moskva kaller angrepet for «en internasjonal provokasjon» og forbeholder seg retten til gjengjeldelse.
– Som følge av det israelske militærets uansvarlige handlinger er 15 russiske soldater døde. Vi anser disse provoserende handlingene fra Israel som fiendtlige, sier talsmann for det russiske militæret, Igor Konasjenkov.
Flyet som ble skutt ned, er et firemotors propellfly av typen Il-20, ikke ulikt det amerikanske Orion.
Israel og Russland har i flere år hatt en nødtelefonlinje for å unngå sammenstøt i luften over Syria. Det er ikke første gang at Israel har angrepet syriske militæranlegg for å ramme Iran og den libanesiske Hizbollah-militsen, som i likhet med Russland er alliert med det syriske regimet.
 Syriske myndigheter har så langt ikke kommentert saken.
– To drept
Det er foreløpig ikke klart hva som ble truffet under toktet til de israelske jagerflyene, men det er kommet meldinger om at både et våpenlager og et forskningssenter i Latakia ble truffet av raketter mandag kveld. To personer ble drept, opplyser Syrian Observatory for Human Rights (SOHR), som også har meldt om flere sårede.
Aktivister har opplyst at rakettene ble skutt fra havet, og den syriske eksilgruppa understreker at det ennå ikke er klart om rakettene ble skutt av den USA-ledede koalisjonen eller Israel. Innbyggere har meldt om en rekke kraftige eksplosjoner, og en rekke ambulanser og brannbiler rykket ut.
Det russiske forsvarsdepartementet hevder at raketter ble skutt fra den franske fregatten Auvergne, som var i området mandag kveld. Frankrike nekter imidlertid for å ha vært innblandet.
Latakia er et av president Bashar al-Assads kjerneområder. Her ligger også Russlands største flybase i Syria. Latakia grenser både til den opprørskontrollerte Idlib-provinsen og til Tyrkia.

ORIGINAL:
Marit Breivik oppnevnt som æresdoktor under NIHs 50-årsmarkering

Marit Breivik ble oppnevnt som æresdoktor ved Norges idrettshøgskole (NIH) da skolen markerte sitt 50-årsjubileum tirsdag.
Breivik, som for mange er best kjent fra sin tid som trener for det norske kvinnelandslaget i håndball, er for tiden assisterende toppidrettssjef og sommeridrettssjef ved Olympiatoppen.

– Det var veldig overraskende å bli utnevnt til æresdoktor, men desto mer hyggelig, sa Breivik til   idrettshøgskolens nettsider.

Breivik har fra før av vunnet prisen Årets trener fire ganger og ble i 2009 ridder av 1. klasse av St. Olavs Orden for sin innsats som rollemodell i norsk idrett.
I forbindelse med at Norges idrettshøgskole i 2018 har vært åpen i 50 år, var det tirsdag markering, med besøk av kronprins Haakon, jubileumsseminar og utdeling av jubileumsbok.
Marit Breivik holdt også foredrag. Det samme gjorde Sven Mollekleiv, som i tillegg til å være tidligere president i Røde Kors også har hatt forskjellige verv innen idretten.


ORIGINAL:
Støre lufter idé om ekstra ferieuke for foreldre

Arbeiderpartiets leder Jonas Gahr Støre vil gi familiene et velferdsløft og mener ideen om en ekstra ferieuke for foreldre er interessant.
Støre hentet fram forslaget fra sin sosialdemokratiske partilederkollega Stefan Löfven da han talte til sitt partis landsstyre i Oslo tirsdag.
– Det er den typen sterkere fellesskapsløsninger som koster. Men det er jo derfor vi mener at de som har mest, bør betale noe mer i skatt. Vi vet jo at dette er investeringer som betaler seg over tid, sa Støre.
Arbeiderpartiet har satt ned flere utvalg som skal foreslå ny politikk.

ORIGINAL:
Kvinnelige fotballoverganger for fire millioner

Forskjellen på summene det handles for blant kvinnelige og mannlige fotballspillere er kolossale.
I 2018 registrerte Det internasjonale fotballforbundet (FIFA) 577 klubbskifter for profesjonelle fotballspillere på kvinnesiden. Kun i 20 tilfeller var det overgangssum involvert.
Det fremgår av en FIFA-rapport.
I perioden 1. januar 2018 til 1. september 2018 ble det i alt handlet kvinnelige spillere for 493.235 dollar, tilsvarende rundt fire millioner norske kroner.
På verdensbasis er det i samme registrerte mannlige spilleroverganger til den nette sum av 60 milliarder norsk kroner.

ORIGINAL:
Støre åpner for å bruke vetoretten i EØS igjen

Nye EU-regler som gir norske arbeidstakere dårligere arbeidsvilkår, kan bli møtt med veto fra Arbeiderpartiet.
Det varsler Ap-leder Jonas Gahr Støre.
Han viser til at partiet sa nei til EUs fjerde jernbanepakke, som ville føre til ytterligere liberalisering og konkurranseutsetting.
– Når det kommer regelverk fra EU som gjør arbeidsvilkår for norske arbeidsfolk dårligere, så skal vi være åpne for å si nei. Slik LO-kongressen krevde. EØS-avtalen tåler det. EU tåler det. Ja, det er vel egentlig bare Høyre som ikke tåler det, sa Støre da han åpnet partiets landsstyremøte tirsdag.

ORIGINAL:
Ungarsk lavprisselskap kommer til Gardermoen

Ungarske Wizz Air starter i april neste år opp med en daglig direkterute mellom Oslo og Gdansk. Flygingene vil skje fra Oslo lufthavn.
Direkteruten til Polens sjette største by starter opp 4. april neste år, opplyser Avinor.
– Gdansk er et viktig transportknutepunkt nord i Polen, og vi er veldig glade for at Wizz Air nå lanserer en helårsrute til Norges hovedflyplass, sier Jasper Spruit, direktør for trafikkutvikling i Avinor.
Wizz Air har fra før 31 lavprisruter fra åtte flyplasser i Norge.
Ruten mellom Gdansk og Oslo lufthavn skal betjenes med en Airbus A320.

ORIGINAL:
Død ulvevalp funnen i Østmarka

En ulvevalp som kan tilhøre et ungekull i Østmarka-reviret, er funnet død av en turgåer. Funnet er meldt til Statens naturoppsyn, og politiet har opprettet sak.

Ulven ble funnet sørvest i ulvereviret i Østmarka i Akershus mandag, opplyser   Miljødirektoratet. Statens naturoppsyn (SNO) er en del av Miljødirektoratet og er miljøforvaltningens operative feltorgan.
– SNOs undersøkelser viser at valpen ikke har vært død lenge, og at den var relativt liten av vekst. Politiet har rutinemessig opprettet sak på funnet, og valpen vil bli sendt til standard undersøkelser og prøvetaking, sier fungerende seksjonsleder Frode Aalbu i SNO.
Tidligere i år ble det påvist et ungekull på fem valper i Østmarka-reviret.
Ettersom fallvilt av fredet rovvilt, som ulv, er statens eiendom og tilfaller viltfondet, skal alle slike funn meldes inn til SNO så raskt som mulig.

ORIGINAL:
Schibsted hjalp hovedindeksen på Oslo Børs til ny rekord

Godt hjulpet av solid oppgang for Schibsted-aksjene ble hovedindeksen på Oslo Børs løftet 0,64 prosent til 915,81 poeng og ny rekord tirsdag.
Den forrige rekorden var på 915,09 poeng og ble satt onsdag 29. august.
Schibsteds A- og B-aksjer var begge blant de fem mest omsatte aksjene, og de løftet seg henholdsvis 9,1 og 13,3 prosent tirsdag. Den betydelige oppgangen kom samme dag som det ble klart at Kristin Skogen Lund slutter som administrerende direktør i Næringslivets Hovedorganisasjon (NHO) for å bli ny konsernsjef i nettopp Schibsted Group.
Ingen andre aksjer på omsetningstoppen var i nærheten av en like markant økning – Norsk Hydro-aksjen la på seg 1,8 prosent, Telenor 1,1 og Marine Harvest 0,4 prosent, mens Equinor-aksjen, som var klart mest omsatt tirsdag, falt 0,4 prosent til tross for at prisen på nordsjøolje samme dag steg kraftig og ble ved børsens stengetid omsatt for 79,22 dollar fatet. Amerikansk lettolje ble også dyrere og gikk for rett i underkant av 70 dollar fatet.
På de toneangivende europeiske børsene var det mindre endringer tirsdag. Mens FTSE 100-indeksen i London holdt seg omtrent uendret, steg CAC 40 i Paris og DAX 30 i Frankfurt med henholdsvis 0,2 og 0,3 prosent.

ORIGINAL:
Stadig flere selvmordforsøk i overfylte leire på Lesvos

Hver eneste uke forsøker flere unge å ta sine egne liv i leire for asylsøkere på den greske øya Lesvos, ifølge Leger Uten Grenser (MSF).
Hjelpeorganisasjonen beskriver forholdene i de overfylte leirene som uhyggelige. Over 11.000 flyktninger og migranter er nå internert på øya, nærmere 9.000 av dem i Moria-leiren som opprinnelig var ment å huse rundt 3.000.
– Våre medarbeidere ser ukentlig flere tilfeller der tenåringer forsøker å begå selvmord eller skade seg selv, og vi må ofte rykke ut etter kritiske voldshendelser, i tilfeller der barn skader seg selv og der mennesker ikke har tilgang på akutt helsehjelp, opplyser Leger Uten Grenser.
Bare søndag ankom det 320 flere til Moria-leiren, og Leger Uten Grenser krever at noe blir gjort.
– Det er på høy tid at man straks evakuerer de mest sårbare til tryggere opphold i andre europeiske land, mener hjelpeorganisasjonen.
– Norge må stille opp
KrF-leder Knut Arild Hareide sier Norge må ta opp situasjonen på Lesvos med EU-landene snarest og presse på for en løsning.
– Norge må melde inn vår vilje til å stille opp for en felles løsning for disse flyktningene, sier han.
– Det går mot kaldere tider nå, og det er ikke tid for en «vente og se»-holdning. Om Europa ikke gjør noe nå, er faren stor for at det vil koste liv i vintermånedene, advarer Hareide.
Uholdbare forhold
Hellas' migrasjonsminister Dimitris Vitsas medgir at forholdene i leirene på Lesvos er uholdbare, og i særdeleshet i Moria-leiren.
– Jeg skal være den første til å si at forholdene i Moria nærmer seg bristepunktet, sier han til Alpha Radio.
Ifølge Vitsas er 3.600 mennesker flyttet fra Moria siden juni, men 5.700 andre har i samme periode ankommet leiren.
Bare i løpet av de to første ukene av september kom det 1.500 nye migranter til Lesvos, der de må vente i månedsvis på å få asylsøknadene behandlet.
Kloakken flyter
– Det er ikke lenger plass og de sover nå uten tak over hodet. De har ikke tilstrekkelig med mat og de har ekstremt begrenset tilgang til legehjelp, konstaterer Leger Uten Grenser.
Kloakksystemet i leiren har også brutt sammen, og vann fra tette rør oversvømmer telt og madrasser der barn ligger og sover. Flere av de ansatte i leiren har gått ut i streik i protest mot forholdene.
Bare de svakeste, de mest sårbare og de som har fått innvilget asyl får lov til å forlate Lesvos og ta seg til det greske fastlandet.
Greske myndigheter ønsker å opprette enda flere leire på øya, noe myndighetene på Lesvos motsetter seg.


ORIGINAL:
Siktet for dobbeltdrap i Trondheim ventet på asylavklaring

Den siktede for dobbeltdrapet i Trondheim er en asylsøker med uavklart situasjon. Både ordføreren og Redd Barna er kritiske til håndteringen av denne gruppen.
Nasratullah Hashimi (19) og Reza Alizada (17) ble drept i Trondheim mandag. Begge hadde fått opphold i Norge. Dette gjelder også ungdommen som ble skadd.
Den siktedes situasjon i landet var imidlertid fortsatt uavklart. Han kom til Trondheim i august, etter å ha bodd på mottak et annet sted i landet.
Det opplyste ledelsen i Trondheim kommune på en pressekonferanse tirsdag, dagen etter den dødelige voldshendelsen i en leilighet i sentrum av byen.
Mange er preget
– Det er utrolig trist når ungdommer som søker trygghet i en annen del av verden enn den de kommer fra – i trygge Trondheim – mister livet sitt her, sier ordfører Rita Ottervik (Ap).
Hun beskrev en kommune og et miljø som er sterkt preget av dobbeltdrapet.
Ottervik understreker at Trondheim og andre storbyer med kompetanse til dette fortsatt skal ta imot enslige mindreårige asylsøkere.
Skeptisk til midlertidighet
– Det som er nytt nå – og som jeg ikke legger skjul på at jeg opplever som utfordrende – er at dette er mennesker som ikke vet om de får varig opphold, som ikke vet om de blir sendt ut igjen, sier Ottervik til NTB.
Ordføreren er generelt skeptisk til midlertidig opphold over lang tid.
– Det er en påkjenning for den enkelte og en utfordring for kommunene som ivaretar disse menneskene. Vi må selvsagt gjøre så godt vi kan. Men den nasjonale politikken burde ha som fokus at det skal være færrest mulig midlertidige og i hvert fall kortest mulig, slik at folk får mulighet til å starte livene sine på nytt, sier hun til NTB.
Redd barna: – Ikke godt nok
Regjeringen har gjentatte ganger fått krass kritikk for oppfølgingen av enslige mindreårige asylsøkere. Dagens praksis er ikke god nok, ifølge Redd Barna.
Redd Barnas Thale Skybak understreker at hun ikke kjenner til hendelsen i Trondheim selv, og at hun ikke kan uttale seg om denne konkrete saken. Men på generelt grunnlag er hun sterkt kritisk til måten enslige mindreårige asylsøkere ivaretas på i Norge.
– Det er bredt dokumentert gjennom forskning at den praksisen med midlertidig opphold som føres i dag, er skadelig for barna, sier Skybak til NTB.
Kommunen ser på sikkerheten
Trondheim kommune vil nå se på sikkerheten knyttet til enslige, mindreårige asylsøkere, opplyser Annika Björnström, enhetsleder for Omsorgsenheten.
– Vi har ikke hatt noen grunn til å tro at det ikke er sikkert nok, men med fasit i hånden når noe slikt skjer, så må vi evaluere og se kritisk på tiltakene. Vi må se hva vi kan sikre bedre og bli bedre til, sier enhetslederen.
Det var ifølge kommunen ingen kjente konflikter eller andre problemer i gruppen av asylsøkere – utover at dette var en gruppe der flere hadde en uavklart framtid.
Siktede ikke avhørt

Den mistenkte gjerningsmannen er siktet for forsettlig drap. Han ble skutt i beinet av politiet før pågripelsen på jernbanestasjonen i Trondheim, ifølge   Adressa
 fordi han skal ha forsøkt å skade seg selv. Han er innlagt på St. Olavs hospital, og tilstanden hans er fortsatt alvorlig, men stabil.
Den siktede blir framstilt for fengsling når det lar seg gjøre, og var tirsdag ettermiddag fortsatt ikke avhørt. Mannens forsvarer, advokat Tore Angen, hadde tirsdag ennå ikke fått snakket med klienten.


ORIGINAL:
Støre lufter forslag om ekstra ferieuke for foreldre

Arbeiderpartiets leder Jonas Gahr Støre vil gi familiene et velferdsløft og mener ideen om en ekstra ferieuke for foreldre er interessant.
Støre hentet fram forslaget fra sin sosialdemokratiske partilederkollega Stefan Löfven da han talte til sitt partis landsstyre i Oslo tirsdag.
– Det er den typen sterkere fellesskapsløsninger som koster. Men det er jo derfor vi mener at de som har mest, bør betale noe mer i skatt. Vi vet jo at dette er investeringer som betaler seg over tid, sa Støre.
Arbeiderpartiet har satt ned flere utvalg som skal foreslå ny politikk. Utvalget som jobber med oppvekstpolitikk, presenterer sine forslag etter jul.
Ap-lederen understreker at han ikke har konkludert på om partiet bør gå inn for en ekstra ferieuke for foreldre.
-Jeg har bare sagt at det er et eksempel på sosialdemokratisk politikk som treffer virkelige utfordringer for virkelige folk, sier han til NTB.
– Mer rettferdig
– Jeg tror mange av oss har erfart at ved planleggingsdager og ferier som ikke helt overlapper med foreldrenes ferier, så er det et veldig stort press. Mens noen kan ta med ungene på jobben når det er planleggingsdag, er det mange som ikke kan det. Da er dette et veldig rettferdig opplegg.
Støre avviser utsagnet fra Høyres Torbjørn Røe Isaksen om at tiden for store velferdsreformer er over. Tvert imot mener han at det trengs et velferdsløft spesielt for barnefamilier. Støre løftet fram gratis aktivitetsskole for alle barn og en «helhetlig skoledag» hvor barn får gjort unna lekser, fotballtrening og korps som andre gode eksempler.
Spørsmålet er om det er mulig å få til alt.
– Jeg har sagt at det utvalget som skal se gjennom oppvekstpolitikken vår, de må se bredt, og så må de selvsagt prioritere, og så må vi prioritere i budsjettene, sier han til NTB.
I talen varsler han imidlertid at Arbeiderpartiet vil foreslå mellom tre og fire milliarder kroner mer til kommunene neste år enn det regjeringen gjør, for å finansiere tiltak rettet både mot barn og eldre.
Arbeidsliv i endring
Støre slo an en optimistisk tone i sin tale og mener partiet har fått en ny start etter sommeren, mens regjeringen er svekket.
– Velkommen til landsstyremøte i et arbeiderparti som er i ferd med å komme tilbake, erklærte han.
På møtet ble de første forslagene fra utvalgene som har jobbet med arbeidsliv og migrasjon, presentert
Støre mener det er dype forskjeller mellom hvordan høyresiden og Arbeiderpartiet håndterer et arbeidsliv som er i endring.
– Regjeringens hovedgrep for å skape jobber er store skattekutt. Vårt svar er og må være kompetanse, sa han og pekte spesielt på forslaget om et kompetansefond som gir ansatte rettigheter til etter- og videreutdanning gjennom arbeidslivet.
Støre viste også til forslagene til ny flyktning- og asylpolitikk som er lagt fram av Masud Gharahkhani, og som nå skal debatteres i partiet.
– Ukontrollert innvandring og dårlig integrering fører til økt mistillit og høyrepopulisme. Se på Sverige under Reinfeldt, og på Tyskland etter flyktningkrisen. Kontrollert innvandring og god integrering, derimot: Det gjør samfunnet mer mangfoldig på en god måte som styrker oss, sa partilederen.

ORIGINAL:
Torino hopper av OL-søknad

Milano og Cortina d'Ampezzo har bestemt seg for å søke om å arrangere vinter-OL i 2026, selv om Torino tirsdag bestemte seg for å hoppe av.
De tre byene har lenge samarbeidet om en felles italiensk OL-søknad. Politiske motsetninger skal være årsaken til bruddet mellom de tre byene.
I Torino, som arrangerte vinterlekene i 2006, har den såkalte Femstjernersbevegelsen makten. Den har tidligere vært med å stanse Romas OL-planer for sommerlekene i 2024.

Regionledelsen i Lombardia og Veneto har derimot bestemt seg for å gå videre med en italiensk søknad, skriver   Around the Rings.
– Søknaden må reddes, og det er derfor vi har bestemt oss for å gå videre sammen. Vi beklager at Torino trekker seg, men det betyr at vi går for et Lombardia/Veneto-OL, heter det i en felles uttalelse fra regionene som fortsetter med OL-søknaden.
I den opprinnelige OL-søknaden var planen gjenbruk av eksisterende anlegg i Torino og omegn.

ORIGINAL:
Apple har betalt skattegjeldene til Irland

Apple har betalt sin gigantiske skattegjeld til Irland, rundt 136 milliarder kroner, opplyser irske myndigheter.
EU-kommisjonen slo sommeren 2016 fast at en avtale mellom Apple og Irland hadde gitt selskapet ulovlige skattefordeler.
Apple har flere tusen ansatte i Irland og inngikk i sin tid en avtale om å betale 1 prosent i selskapsskatt. Mellom 2003 og 2014 ble denne satsen justert ned til 0,005 prosent.
EU-kommisjonen mente at dette ga Apple en fordel som ikke var tilgjengelig for andre selskap, noe som i praksis måtte regnes som ulovlig statsstøtte.
Kommisjonen påla derfor Irland å kreve 13 milliarder euro etterbetalt fra Apple, pluss 1 milliard i renter. Både Apple og Irland anket avgjørelsen, men irske myndigheter sa senere at de ville rette seg etter pålegget.
I desember i fjor ble Irland og Apple enige om vilkårene for tilbakebetalingen, som nå er sluttført.
Irlands finansminister Paschal Donohoe opplyste tirsdag at Apple i tråd med avtalen har gjort opp for seg.

ORIGINAL:
Ærlig tysker fant og gav fra seg gullbarrer

En tysker som fant tre gullbarrer i en brukt kjøkkenseksjon, mente ærlighet var best og leverte dem inn til politiet.
De tre gullbarrene veide til sammen 2,5 kilo og var skjult bak en skuff. Verdien av gullet er på rundt 800.000 kroner.
Mannen, som ikke er navngitt, hadde kjøpt kjøkkenseksjonen i en bruktbutikk, forteller en talskvinne for myndighetene i den nordtyske byen Bremen.
 Gullbarrene hadde trolig ligget skjult bak en av skuffene i flere tiår, og med politiets hjelp fant man at kjøkkenseksjonen hadde tilhørt en velstående eldre mann som døde i mars. Mannens dødsbo havnet deretter i en bruktbutikk.
Mannen som fant gullbarrene, får nå en finnerlønn på rundt 24.000 kroner. Det er langt mindre enn gullets verdi, men ærlighet varer som kjent lengst.

ORIGINAL:
Antidopingledere til angrep på WADA-anbefaling

Antidopingledere fra 13 land, blant dem Norge, reagerer kraftig på at WADA anbefales å oppheve utestengelsen av Russlands skandalebefengte antidopingbyrå.
Tirsdag kom lederne av antidopingbyråene i Australia, Canada, Finland, Irland, Japan, Nederland, New Zealand, Norge, Polen, Storbritannia, Tyskland, USA og Østerrike med en felles uttalelse i saken.
Det er WADAs uavhengige komité for regeletterlevelse (Compliance Review Committee) som anbefaler at russerne blir tatt inn i varmen igjen. Det kan bli besluttet i styremøtet på Seychellene 20. september.
Det forstår leder i Antidoping Norge, Anders Solheim, og hans kolleger lite av.
– Vi kan ikke forstå eller akseptere at de to gjenværende kravene, russisk aksept av funnene i McLaren-rapporten og tilgang til Moskva-laboratoriet, fortsatt er uoppfylt, men at WADAs ledende compliance-organ likevel anbefaler gjeninnsettelse av et land som gjennomførte det verste dopingsystemet noen gang sett i internasjonal idrett, heter det blant annet i uttalelsen.
– Uakseptabelt
Antidopinglederne mener en eventuell gjeninnsettelse av Russland vil endre oppfatningen av hva som ligger i å etterleve dagens regelverk, og de sier videre at det vil være svært skadelig for omdømmet til internasjonal idrett.
– Dette er uakseptabelt og vil ikke bidra til å gjenopprette tilliten til internasjonal idrett i en tid hvor utøvere og fans trenger det som mest, står det videre i uttalelsen.
Antidopingtoppene ber om at WADA utsetter torsdagens avgjørelse om potensiell gjeninnsettelse av RUSADA «inntil Russland kan bevise at de har oppfylt kravene i WADAs veikart».
Videre påpekes det at Russland-avgjørelsen bør utsettes i påvente av at all informasjon fra antidopinglaboratoriet i Moskva har kommet fram.
Utøverkritikk
WADA-styret, der Linda Hofstad Helleland sitter som visepresident, skal diskutere Russland-saken i sitt møte torsdag denne uken. Deretter er det varslet en offentliggjøring av en beslutning.
CRC-anbefalingen er møtt med kritikk fra flere hold, og tirsdag gikk også sju medlemmer av WADAs egen utøverkomité ut med en uttalelse i saken.
– Det bør ikke være mulig å stå bak den største dopingskandalen i det 21. århundre og deretter tas til nåde uten å oppfylle alle kravene som ble stilt, står det blant annet.
CRC har konkludert med at Russland idrettsdepartement i et brev i tilstrekkelig grad anerkjenner problemene russerne har slitt med (systematisk doping), noe som var ett av to uoppfylte krav til gjeninnsettelse.
Det siste kravet oppfylles etter kommisjonens syn i tilstrekkelig grad gjennom et løfte om å gi WADA tilgang til data og prøver i Moskva-laboratoriet gjennom en uavhengig ekspert.

ORIGINAL:
Lik mange varme sommerdager i Oslo i år som i 1947

Med sommervarme også i september ble varmerekorden for Oslo fra 1947 tangert onsdag.
Onsdag ettermiddag bikket nemlig temperaturmålingen hos Meteorologisk institutt på Blindern i Oslo 20 grader.
Dette ble dermed den 104. dagen i år med temperatur over 20 grader, noe som betegnes som en nordisk sommerdag.

Dermed er rekorden fra rekordåret 1947 i antall nordiske sommerdager tangert, melder   Meteorologisk institutt.

ORIGINAL:
Tidligere fiskeriminister Per Sandberg har lagd eget selskap

Tidligere fiskeriminister Per Sandberg har søkt Karantenenemnda om å opprette enkeltpersonforetaket «Per Sandberg», som skal ta oppdrag for kjærestens selskap.

Det melder   Dagens Næringsliv.
Per Sandberg (Frp) trakk seg som fiskeriminister i august etter at det ble kjent at han mot regelverket tok med seg jobbtelefonen på en privat feriereise til Iran med kjæresten Bahareh Letnes.
I august skrev DN at Sandberg hadde rapportert inn ny jobb i kjærestens selskap til Karantenenemnda. Nå har Sandberg sendt inn et nytt skjema til nemnda hvor han informerer om opprettelsen av enkeltpersonforetaket «Per Sandberg». Sandberg står oppført som eier.
I skjemaet opplyser Sandberg at han skal ta oppdrag for kjæresten. I Brønnøysundregistrene står følgende informasjon om det nye selskapet:
«Konsulentvirksomhet innen markedsføring, kommunikasjon, rådgivning, kurs, foredrag og publikasjoner innen et bredt spekter av næringsinteresser og politikk. Selskapet skal videre bistå med salg og markedsføring, nasjonalt og internasjonalt, herunder norsk sjømatnæring og teknologi knyttet til sjømatproduksjon».
I skjemaet opplyser Sandberg at flere offentlige aktører kan være aktuelle kunder, og trekker blant annet fram Sjømatrådet og Mattilsynet.
Sandberg kan få opptil seks måneders karantene. I skjemaet svarer han ja på om han mener overgangen til selskapet kan bli oppfattet som problematisk i forhold til karanteneregelverket. Sandberg opplyser i tillegg at han har hatt tilgang til informasjon som kan gagne nye arbeidsgivere.

ORIGINAL:
Bjørn skutt i Hedmark

En hannbjørn på 82 kilo ble onsdag felt i Våler i Hedmark.

Bjørnen ble felt på Våler vestside. Fylkesmannen ble varslet ved 12-tiden onsdag, melder   Østlendingen.
Dermed er to av tre bjørner felt fra årets lisensjaktkvote i Hedmark. I sommer ble en bjørn felt i Flendalen i Trysil.

ORIGINAL:
Trump: Uheldig om Kavanaugh-skylder ikke kommer på høring

Det er uheldig om kvinnen som anklager høyesterettskandidat Brett Kavanaugh for overgrep, ikke dukker opp på Senatets høring, sier president Donald Trump.
– Jeg vil virkelig se hva hun har å si. Om hun ikke dukker opp, ville det vært uheldig, sa Trump onsdag, før han beskrev Kavanaugh som en «ekstraordinær mann».
Psykologiprofessor Christine Blasey Ford har anklaget Kavanaugh for overgrep på 1980-tallet, da de begge var elever på videregående skole. Men hun har uttalt at hun ønsker en FBI-etterforskning før hun vil delta i en høring.
FBI opplyste mandag at de var kjent med anklagene mot Kavanaugh, men at de ikke har gjort noe med saken ettersom det ikke synes å være snakk om «en potensiell føderal forbrytelse».
Trump har nominert Kavanaugh til å fylle det ledige dommersetet i høyesterett.

ORIGINAL:
Kvinne omkom da campingvogn bles utfor klippe i Irland

En kvinne omkom da campingvognen hun befant seg i, ble blåst utfor en klippe i Irland. Både Irland og Storbritannia er rammet av kraftig storm og uvær.
Kvinnen, som er i 50-årene, ble funnet død inne vraket av campingvognen ved foten av klippen, som ligger langs vestkysten av Irland.
Ekstremværet Ali herjer for tiden Irland og deler av Storbritannia, med vindkast opp mot 95 kilometer i timen.
Campingvognen sto parkert på en campingplass i fylket Galway da den ble tatt av vinden onsdag morgen. Den omkomne kvinnen er sveitsisk, men politi har foreløpig ikke frigitt navnet hennes.
Ekstremværet har ført til at over 200.000 husstander i Irland og Nord-Irland var uten strøm onsdag.

Samtidig har britiske myndigheter sendt ut ekstremvarsel for Nord-Irland, Skottland og det nordlige England for onsdag ettermiddag og kveld, ifølge   BBC.

ORIGINAL:
Norge skal bli grillet av FN-komité om rettigheter til funksjonshemmede

Norge skal neste år for første gang utspørres av FN-komiteen som overvåker konvensjonen om rettighetene til personer med nedsatt funksjonsevne.
Neste uke reiser representanter fra Likestillings- og diskrimineringsombudet (LDO) til Genève for å forberede komiteen og gi anbefalinger til hvilke spørsmål de bør stille norske myndigheter.
 – Vi kjenner godt til hvordan personer med nedsatt funksjonsevne har det her i landet og ser et stort forbedringspotensial. Det at mange ikke får oppfylt sine rettigheter er uakseptabelt. Vi skal derfor gi komiteen et godt grunnlag før utspørringen til våren slik at anbefalingene deres blir så treffsikre som mulig, sier likestillings- og diskrimineringsombud, Hanne Bjurstrøm.
Ombudet fører tilsyn med at norsk rett og forvaltningspraksis er i tråd med konvensjonen.

  LDO
har i forkant av møtet sendt et skriftlig innspill til komiteen der den lister opp de mest sentrale utfordringene som gjenstår for at personer med nedsatt funksjonsevne skal få oppfylt sine rettigheter i Norge.
Det pekes på at konvensjonen ennå ikke er tatt inn i norsk lov og at myndighetene ikke gjør nok for å forebygge, beskytte mot og straffeforfølge vold, overgrep, trakassering og hatkriminalitet mot mennesker med funksjonsnedsettelser.
Ombudet peker videre på at norske myndigheter ikke har lyktes i tilstrekkelig grad med tiltakene som skal gi økt deltakelse og inkludering i arbeidslivet, og det er fortsatt langt igjen før samfunnet er universelt utformet. Noen barn kan ikke gå på sin nærskole på grunn av manglende fysisk tilgjengelighet, påpekes det.

ORIGINAL:
Nedgang på Oslo Børs

Etter å ha snust på enda en ny rekord, bidro flere av de mest omsatte selskapene på Oslo Børs til at hovedindeksen falt 0,3 prosent til 913,02 poeng onsdag.
Schibsteds A- og B-aksjer, som begge steg voldsomt tirsdag og bidro til ny rekord for hovedindeksen, justerte seg ned med henholdsvis 1,2 og 1,5 prosent onsdag.
Av de sju mest omsatte selskapene var det kun Norsk Hydro-aksjen som løftet seg, med 2,2 prosent. Både Equinor (-0,4 prosent), Orkla (-0,6), DNB (-0,7), Telenor (-0,9) og Marine Harvest (-1,0) hadde røde tall.
Nordsjøoljen holdt seg omtrent på tirsdagens nivå, og ble onsdag ettermiddag omsatt for 71,4 dollar fatet. Amerikansk lettolje steg imidlertid med rundt 1 prosent og gikk for 71 dollar fatet i 17-tiden.
Flere av de viktigste europeiske børsene opplevde en opptur onsdag. Både FTSE 100-indeksen i London og DAX 30 i Frankfurt løftet seg rundt 0,5 prosent, mens CAC 40-indeksen i Paris steg med 0,7 prosent.

ORIGINAL:
CL-starten løftet TV 2 Sumo

Champions League-æraen på TV 2 startet med Liverpool – Paris Saint-Germain. Kun to kamper er blitt mer sett på TV 2 Sumo.
– Vi hadde godt over 100.000 samtidige brukere inne på TV 2 Sumo i går kveld – og de aller fleste av disse så kampen. Og når vi vet at flere ser kampene sammen så er dette formidable tall, sier TV 2 Sumo-direktør Christian Birkeland.
Ifølge en pressemelding fra TV 2 er det kun to kamper under fotball-VM (Kroatia – England og Colombia – England) i sommer som er blitt sett av flere sumobrukere.
– Og bak de tallene ligger jo sommerens gratiskampanje på TV 2 Sumo. Det gjør gårsdagens tall enda sterkere, forteller Birkeland.
For første gang skal TV 2 denne sesongen vise kamper fra Champions League. Liverpool vant 3–2 mot PSG tirsdag etter et overtidsmål fra Roberto Firmino.


ORIGINAL:
Fem nye i landslagstroppen

Landslagssjef Martin Sjögren tar med fem debutanter til kampen mot Sverige.
Troppen til Norges kamp mot Sverige 4. oktober er klar, og inneholder fem nye spillere. Aurora Mikalsen, Sophie Roman Haug, Marit Bratberg Lund, Therese Åsland og Emilie Nautnes kan alle få sin landslagsdebut i Helsingborg.
Landslagssjef Martin Sjögren gleder seg til å se de nye spillerne med i A-lagstroppen.
– De har gjort det bra i Toppserien og imponert med U23-landslaget. Vi vil belønne de som gjorde det bra på sist U23-samling, sier han.
Sjögren er full av lovord om de nye landslagsspillerne.
– Aurora Mikalsen er en ung og lovende keeper som har hatt veldig god utvikling denne sesongen. Sophie Haug har scoret mye i Toppserien og er en boksspiller som er ekstremt god i hodespillet, sier han.
Både Sophie Haug og Emilie Nautnes spilte J19-EM i sommer.
– Emilie er en litt annerledes spillertype. Hun er bevegelig, hurtig og god én mot én. Marit Bratberg har en av de beste venstreføttene som finnes på dette nivået i norsk fotball, sier Sjögren.
Også Therese Åsland får skryt fra landslagstreneren.
– Hun er en midtbanespiller som er ekstremt god i det offensive spillet. Hun er tofotet, kan spille i flere posisjoner og var den beste for U23 på forrige samling, sier han.
Samlingen i oktober er første steg på veien mot VM-sluttspillet i Frankrike neste sommer. Norge kvalifiserte seg til sluttspillet for drøye to uker siden etter å ha slått Nederland 2-1.


ORIGINAL:
Orkanvarsler for Vestlandet allerede onsdag kveld


ORIGINAL:
Jeger skadd i skyteulykke i Vinje

ORIGINAL:
Avinor sier neene til planlagt utvidelse av Værnes

Avinor vil ikke utvide Trondheim lufthavn slik politikerne i Stjørdal har gått inn for.

Avinor mener planene blir for kostnadskrevende, skriver   Adresseavisen.
Det har lenge vært diskutert om Avinor skal få fylle igjen hele eller deler av et elveleie vest for Værnes for å utvide flyplassen. Formannskapet i Stjørdal vedtok i august det utbyggingsalternativet som ville føre til minst inngrep. Nå sier imidlertid Avinor at dette ikke gir noen god løsning for dem.
– Det fremstår som urealistisk med tanke på å drive en kostnadseffektiv og attraktiv lufthavn, sier luftfartsdirektør Marit Helene Stigen.
Avinor vil nå se på andre muligheter for å utvide flyplassen og vil forsøke å gjenoppta dialog med Forsvaret som eier områder øst for flyplassen.

ORIGINAL:
Nok et stortingprosjekt får kostnadssprekk

Nok et byggeprosjekt som Stortinget har ansvaret for, går på en kostnadsmessig smell. Oppgraderingen av Wessels plass blir fem ganger dyrere enn antatt.

Prosjektet skulle koste 10,9 millioner kroner, men nå er det klart at oppgradering og sikring av plassen i Oslo sentrum vil koste over 60 millioner kroner, skriver   Aftenposten.
Oppgraderingen av Wessels plass var opprinnelig en del av det sterkt kritiserte byggeprosjektet i Prinsens gate som nå er anslått å koste 2,3 milliarder kroner. Men Wessels plass-arbeidet er nå tatt ut i et eget prosjekt, ifølge avisen, som har fått innsyn i interne notater fra Stortingets administrasjon om saken.
«Kostnadene har økt som følge av et betydelig høyere sikkerhetsnivå, samtidig som det tas hensyn til at plassen skal være et attraktivt byrom for innbyggerne», skriver avdelingssjef Terje Olsen i eiendoms-, sikkerhets- og serviceavdelingen på Stortinget i en epost.
Han legger til at finansieringen av Wessels plass håndteres som en del av Stortingets ordinære budsjettprosess.
